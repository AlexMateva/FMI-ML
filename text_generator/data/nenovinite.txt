Пристрастен към търкане на талони фалира, изтърка магистрала Тракия

ПАЗАРДЖИК - Социално слаб мъж, който вече и физически не е много силен от перманентния глад, остана без пари за хазартни талони в последните дни.
"Изхарчи всичките си пари, опита да вземе назаем, но хората спряха да му дават, виждайки, че не си купува хляб или йогурт, а набива пари в талони, които не печелят" - споделят очевидци в нещо, което няма да бъде платен телевизионен репортаж-реклама.
54-годишният Х.Я. изпаднал в абстиненция и започнал да търка всичко сивичко, попаднало в полезрението му.
Мъжът изтрил сребристи коли, шоколадови станиоли, улици, тротоари и дори 14 километра от автомагистрала Тракия в посока Пловдив.
Очаква се Х.Я. да бъде кремиран приживе и прахта му да бъде ползвана за покритието, което се търка върху талоните.

Човек, живеещ щастливо и в хармония на село, заряза всичко, за да стане милионер
СОФИЯ - Човек, живял над 40 години на село и постигнал тотална хармония с природата и спокойствие в живота си, изненада всички.
Ганчо Кайсийски от Лобош захвърли всичко, за да дойде в София и да бъде зает по 25 часа в денонощието милионер.
"Преди 2 години си казах, че уж имам всичко, за което повечето хора мечтаят, но не съм щастлив" - разказва Ганчо.
Той e продал къща, ливади и добитък и дошъл в София, където с много зор за 2 месеца е построил бизнес-империя.
"Не е за всеки, но за мен това е истинският живот. Всеки може да живее спокойно на чист въздух, да се роди, да копае и да умре. Друго си е обаче да бачкаш здраво, нонстоп и да завладееш всичко и всички."

Партиите във война #КОЙ да привлече обирджията на апартаменти
ИЗ ВЪНШНИТЕ КЛОЗЕТИ НА ПОЛИТИЧЕСКИТЕ САРАИ - Истинска политическа интрига за първи път от години се разрази в партийните среди.
Вдъхновени от момчето, обирало апартаментите, които наема, и неговата изключително рафинирана наглост, партиите почти се изтрепаха да го привлекат. 
"Само на 19, а такъв катил! Такъв нешлифован диамант дори в България се ражда веднъж на 2 години! Някои крадем с години и все още изпитваме неудобство да разказваме за това по телевизорите, а той без капка опит се изтъпани в национален ефир няколко пъти" - коментира партиец, докато праща оферти на апаша, обиколил телевизионния ефир със самопризнание, че е ограбвал, но с красивата причина, че е трябвало да връща на лихвар заем от 5 000 лева за ходене на дискотеки.
Партии от целия спектър на родната политическа гнусотия вече виждат неуспелия волейболист като бъдещ свой ковчежник, схемаджия за печелене на изборите в редица населени места, където вотът се купува срещу лотарийни талони или новото лице на патриотизма.
"Мило ми става, като гледам какви екземплярчета никнат. Ще успее в живота" - просълзи се евродепутат, предложил на обирджията да му стане част от брюкселския антураж, докато се разминат фейсбук вълненията у нас. 

Излишните ескалатори от столичното метро ще бъдат нов лифт на Витоша
МИНИСТЕРСТВО НА ОКОЛОПЛОДНИТЕ ВОДИ И СРЕДИТЕ - Ново 20 по казуса втори лифт на Банско е напът да дооправи, дооплеска или остави ситуацията съвсем същото.
Вместо строеж на нов лифт и съответно ново трасе, ще бъде изграден ескалатор до настоящия лифт.
"В София има километри неизползвани ескалатори, просто трябва да се пренесат" - твърди министър Димов, очевидно събрал 2 и 200.
По този начин трафикът нагоре по Пирин ще се облекчи, без да бъде убита нито една полярна мечка, отчитат със задоволство еколози, екоактивисти и екопасивисти.
От друга страна пък недоволни биолози предупредиха, че местните катерици ще станат мързеливи, ползвайки зъбците на ескалатора за трошене на шишарки. 

Работил в чужбина българин призна, че не е успял там и се връща заради това
ОТ СВЕТА - У НАС - Българин се върна от чужбина да живее и работи в родината си, като изненадващо за всички не каза, че е преуспял, но хората са били хладни и му е липсвала лютеницата.
"Не прокопсах по тоя свет. Опитах, не успях. Връщам се у дома, дано тука най-после ми провърви" - смирен казал пред близки и познати П. В. (41).
Той не твърди, че е бил практически милионер и е грабил от живота с пълни шепи, но всичко му е било изкуствено и не чувствал щастие въпреки нескончаемите си успехи.
"Не твърди и че се е прибрал, за да оправи България и да донесе успехите си тук, а че животът му там е бил гърчав и иска да избяга от провала си там" - изненадан е комшия на П.

Йордан и Свежана от Арбанаси възпламениха любовта си наново след 30 години брак с поезия и булгур
ВЕЛИКО ТЪРНОВО - Семейство от Велико Търново, живеещо в Арбанаси, възкреси любовната искра.
След над 3 декади брак и още петилетка любов отпреди това Свежана и Йордан преоткриха обичта си и са по-щастливи от всякога.
Тайната - щекотливи стихотворения, които двамата си пишат почти ежедневно.
"Това е като петинг с думи. Много по-хигиенично е и оставя по нещичко за фантазията" - разказва Свежана.
Сред стиховете на поетите има любовни бисери като:
    Ще замезя със салата Свежанка,
    но вместо шунка, ще ѝ бучна луканка.

    ***

    Данчо, чуй как те палаво зове,
    душата ми, говореща през дупка-две.
    Ела си по-рано от работа сега,
    да разкършим заедно моята снага.

    *** 

В Пазарджик намериха жена да мята кренвирши на лъвчетата, Цацаров погна Дивите животни - имали скъпи лъвове
У НАС - Развитие около бъдещето на лъвчетата Масуд и Терез беляза вчерашния иначе досаден вторник. Премиерът нареди на околния министър Димов да прати животните в Холандия, но се оказа, че вече в Пазарджик има условия за отглеждането им.
Главният прокурор Сотир Цацаров, който обяви проверки на онези с висок стандарт на живот и ексцентрично скъпи придобивки, ще разследва организацията за медицински грижи към диви животни с едноименно название.
"Откъде Дивите животни имат лъвове? Това са изключително скъпи за гледане котки, които често са собственост на наркобарони, изнасилвачи от Холивуд и бивши собственици на ЦУМ" - попита Цацаров и арестува жена, носеща в кашон сокол в депресия и с ранен крак, под аплодисментите на възбудена репортерка от Канал 3.
Междувременно от Пазарджик, където искат да гледат малките лъвчета, обявиха, че са открили една от ония жени, дето всеки ден минава из квартала да раздава на бездомните глутници 2 кила кренвирши, която обещала да дава и на лъвчетата по 2-3 от месните деликатеси.
"Условията при нас ще са страхотни" - увериха от родното серенгети около ексцентрично зелената джамия.
Междувременно от животнозащитните организации се примириха, че явно лъвчетата няма да бъдат изпратени на терапия с марихуана в Холандия и начертаха план все пак да бъдат спасени на запад, като им нарисуваха емблеми на Саутхемптън с надеждата веднага Ливърпул дададе 40 милиона за убийственото дуо. 

Нацията чака с интерес тазгодишните дебати Свети Валентин или Трифон Зарезан
НАВРЕД - Нацията с трепет в сърцето очаква да се запсува сама себе си относно противоречивите си нагласи какво да празнува след две седмици.
Вносният празник на любовта или нашенският празник на алкохола е едно от класическите противопоставяния, които през последните години си причиняваме, докато чакаме един ден да умрем.
Тези, които през годината са си променили мнението, като например тези, които са single вече и ще си пийнат за настроение, си ровят в профила във Facebook, за да затрият следите, че са мислели другояче преди.
Малки и големи вече броят наум аргументите за своето мнение и си селектират най-добрите нападки срещу инакомислещите.
Победител в спора отново няма да има, като повечето хора ще си изкарат весело, а някои - тъпо или никакво. 

Авиокомпаниите вече таксуват автоматично българи от twitter за свръхбагаж
ВЪВ ВЪЗДУХА - От днес всички авиокомпании по света ще таксуват автоматично българите с профили в Twitter за свръхбагаж.
Решението бе взето заради щетите от всякакъв род, които нанася всяко пътуване на такъв българин - от имиджов шамар по униформите на стюардесите до буйстване заради недостатъчното алкохол и последвалата леко пипната история, споделена с хищниците от социалната мрежа.
"Свръхбагаж е това, нищо, че е емоционален. Тези хора не могат да се возят нормално. Те се возят с драма и претенция" - споделя авиопревозвач, пожелал анонимност, но не и фалит.
Вестта изненадващо не разбуни много духовете из БГ-Twitter, като последваха едва няколко опита за шеги, няколко мизантропии на въздухоплавателна тема и обяснения защо никой не се е трогна. особено.
"Дреме ми за таксите. Тука в нашата общност си имаме един пич с евтини самолетни билети. Мениджър, успял по света" - сподели нашенец от Twitter.
Авиокомпаниите вече таксуват автоматично българи от twitter за свръхбагаж
ВЪВ ВЪЗДУХА - От днес всички авиокомпании по света ще таксуват автоматично българите с профили в Twitter за свръхбагаж.
Решението бе взето заради щетите от всякакъв род, които нанася всяко пътуване на такъв българин - от имиджов шамар по униформите на стюардесите до буйстване заради недостатъчното алкохол и последвалата леко пипната история, споделена с хищниците от социалната мрежа.
"Свръхбагаж е това, нищо, че е емоционален. Тези хора не могат да се возят нормално. Те се возят с драма и претенция" - споделя авиопревозвач, пожелал анонимност, но не и фалит.
Вестта изненадващо не разбуни много духовете из БГ-Twitter, като последваха едва няколко опита за шеги, няколко мизантропии на въздухоплавателна тема и обяснения защо никой не се е трогна. особено.
"Дреме ми за таксите. Тука в нашата общност си имаме един пич с евтини самолетни билети. Мениджър, успял по света" - сподели нашенец от Twitter.

Държавата дава по 50 000 лева на всички освен вас
ЗАД ГЪРБА ВИ - Държавата и народа решиха зад гърба ви да си раздадат по 50 бона.
Вие и тия около вас, дето си дружите, ще сте прецакани и ще останете с пръст в устата.
"Народът иска да живее добре" - оправдава се държавата, която също ще си прибере в джоба петдесет хиляди хляба.
Вие, разбира се, питате защо няма и за вас от парите, които биха ви дошли доста добре в тоя точно момент, по принцип.
"Еми нема, бате, свърши, да си се обадѝл" - казват останалите, правейки се на тежки. 

Консерваторите на власт: Единствените читави либерали са ДПС!
НАЧЕЛО НА ДЪРЖАВАТА - Единствените автентични либерали, чието мнение трябва да се уважава, са ДПС.
Това стана ясно след обявяването на официалната позиция от консерваторското правителство на ГЕРБ и Обединените патриоти.
"Наблюдаваме наплив на фейк либерали, които много знаят по интернет. Те не са автентичните либерали, които уважаваме като свой опонент, с когото можем да водим конструктивен диалог. Като ДПС, които имат ясни пари, а не неясни грантове" - гласи управленската декларация.
Целта на заявката е да се спре подмяната на либералната идеология, след като в средите на консерваторите всичко е точно.
"Ние няма да допуснем да вземат хляба на ДПС" - заклеха се всички министри от кабинета Борисов Три.
70% от нацията е за радикални протести, стига да ги направи някой друг
КЛЕТА, МАЙКА ЗА ЕДНИ, МАЩЕХА ЗА ДРУГИ - Населението на България като цяло е с нагласата, че нещата ще се подобрят, само ако хората излязат на улицата и вземат нещата в свои ръце.
Над 69% от запитаните в проучване, проведено както винаги около вас, но не и баш сред вас, са на мнение, че промяна може, само ако се стигне до радикални протести, безредици и гражданско и селянско неподчинение.
"Разбира се, важно е да се уточни, че тези над 2/3 от населението са на мнение, че трябва радикалното нещо да се направи от някой друг" - сочат социолозите.
Нацията пояснява, че въобще не е пъзлива и веднага ще излезе, развявайки дървото, ако някой друг първи излезе, защото се притеснява, че накрая ще е сама и полицаите ще я набията.
"Ако някой се вреже, врязвам се и аз. Сто процента, никва задна, брат!" - рече вдъхновена от собствената си смелост нацията онлайн.  

Прецедент! Бизнесмен не се изгаври с бедняците в държавата
СЕФТЕ - Успешен предприемач си върши работата и не отделя време за гавра с пенсионери и работници. Бизнесменът е на средна възраст и разполага с достатъчно средства, но няма блог, нито канал в Ютюб, специализиран за изцепки. 
"Печеля добре, но бабите наистина имат малки пенсии, въпреки че много от тях са работили съвестно", заяви бизнесменът на четири очи. Той предпочита да запази анонимност, за да не му се подиграват други успешни бизнесмени. 
Според приближени до въпросния работодател той има скромно изглеждащ профил във Фейсбук, а снимките от екскурзиите му са лични и дори нямат хаштаг. 
"Не е нормално! Сигурен съм, че има пари за черен джип, най-малкото на лизинг. Дава предимство на пешеходни пътеки като някой програмист или водопроводчик!", категоричен е негов колега.
На обвинения на съседи, че е комунист и кара скромна кола, за да си спомня ладата на дядо му, скандалният бизнесмен само повдигна рамене и отиде да внесе осигуровки на персонала си.

Борисов: Аз съм най-джендър в България
ПРЕД ЕВРОПАРТНЬОРИТЕ СИ - Бойко Борисиев увери европейската общественост, че като лидер на България няма да допусне и секунда дискриминация по пол и сексуална ориентация да се случи из страната.
Министър-председателят заяви, че той е силно ангажиран с всички видове сексуалности и полове и самият той бил може би най-големият либерал в това отношение.
"Аз съм най-джендър човекът в България. Истанбулската конвенция е по моя идея, така че не търпя спекулации и обвинения в назадничавост" - заяви Борисов в Twitter, отбелязвайки евроджендъри от различни структури на ЕС.
Премиерът коментира и нагласите в рамките на неговото правителство, което е консервативно и признава правата само на пол и половина.
"То па си е наша работа какво и как. Или ще сме либерали за едното, а за работата на правителството ще сме консервативни и ще се мешаме? Аман от лицемерие!" - ядоса се Борисов, излезе от Twitter и отиде за разтуха да се наслади на коментарите с мигащи гълъби в своя подкрепа от стандартни лели във Facebook. 

Нова тема разделя нацията: В кой крачол трябва да си го носим?
СТРАНАТА - Нова важна тема разделя българското общество и води до разприятелявания във Фейсбук и плюнки по улиците!
Гражданите на страната са се хванали гуша за гуша, обсъждайки в кой крачол е най-правилно да се носи мъжкият пенис.
Според едни това е левият - от страната на сърцето, но други твърдят, че мъжкият чурей трябва да сочи надясно, защото тъй било по международен етикет.
Разбира се, тук се намесват и консервативните нашенци, които смятат, че пенисът трябва да бъде центриран и при нужда - навит на руло.
Дамите, разбира се, съобщиха, че от първа ръка знаят, че няма пенис, който да стига до крачолите и отрекоха това изобщо да е тема. 

Шок! Чиновник вписа СССР вместо ЕС в маловажен документ
ОТКРИЙТЕ РАЗЛИКИТЕ - Чиновник над средна възраст и под средна заплата записа СССР, вместо ЕС в официален документ. Провинилият се изтъкна в своя защита, че бил задрямал и когато се събудил, имал дежавю.  
От управата на селската община, където работи чиновникът, обявиха, че ще потулят по най-бърз начин случая.
"Не сме сменяли ВЕФа - работи си. Когато се събудих, говореха за председателство и гости от Съюза. В миг се пренесох в младостта и допуснах ужасна грешка", жалва се Харалампи Х. 
Грешката е допусната в документ за субсидии на местния кравар. Разследващите са категорични, че причината е в натрупалите се съвпадения и провинилият се чиновник няма да бъде глобен много.  
Местният писател е негативно настроен към Харалампи. Той използва интернет и знае, че ако социалната му пенсия беше по-голяма, би могъл да купи неограничено количество мандарини по всяко време на годината.
В селото няма млади хора, които да не помнят СССР,  и такива грешки не са изключени и в бъдеще.
Откраднаха вота на недоверие от БСП, полицията подозира горски клошар

ПОЗИТАН ОТ ДВАЙСЕ -Готвеният за внасяне от БСП вот на недоверие бе откраднат.
Това съобщи късно снощи Корнелия Нинова, разплакана и със стечен по бузите грим.
"Беше ми в чантата, а сега го няма, а тя е разпрана. Някой ме е пребъркал в трамвая. Корупцията ме ограби! Капиталистическата корупция!" - твърди гневна и изплашена Нинова.
Човек от висшите ешелони на МВР с вид на лего с очила обяви, че полицията вече е по дирите на вероятния извършител - горски клошар, който е безимотен циганин, вероятно кипърец.
"Да, клошар ще бръкне точно в чантата на лидера на БСП. Историята с Георгиус Георгиу за пореден път - някой клетник ще обере пешкира вместо истинските престъпници."

Отцепиха с паравани майка с бебе, наакало се близо до НДК
ОКОЛО НДК - Майка с количка, в която е поместен пресен човек, бе отцепена и заградена с паравани с пасторални пейзажи от специалните служби.
Причината е, че бебка се е наакала, започнала да пищи и да привлича евровнимание към себе си.
"Не е сега моментът България да се излага така с насиращи се деца, просто не е" - разбеснели се от най-високо ниво, скастряйки службите за бавната реакция.
По протокол при наакване на бебе в зрителна дистанция около НДК бебето трябва да бъде обезвредено от екип на ДОТИ, но майката вече е била разпасала пелената за еднократна употреба на все още подлежаща на следствено изясняване търговска марка.
"Зад паравана жената е обезвредена с нервнопаралитичен газ, а на бебето е дадена лъжица брашно и конска доза транквиланти. Очаква се след пръскане с индустриален дезодорант районът да бъде разчистен" - твърдят от пресцентъра на МВР. 

Делян Пеевски сезира КЗК за въздуха в София
СОФИЯ, МАЛКА ХАВАНА - Депутатът, бизнесмен и успял млад мъж Делян Пеевски, който в никакъв случай не държи бизнеса с тютюневи изделия в България, а изцяло в качеството си на загрижен гражданин, сезира Комисията за защита на конкуренцията за мръсния въздух в София.

Софийският въздух представлява алтернатива на тютюнопушенето, но тъй като неговата консумация е безплатна, това подбива цените на тютюневите изделия, и е нелоялна конкуренция, смята бизнесменът, и представлява нелоялна конкуренция. 
"Или да махнат бандеролите на цигарите (не само за тези в Турция), или да турят бандерол на въздуха. Просто е" - апелира честният депутат, който в никакъв случай не прилапва по банка на година.
Както знаем много добре, Делян Пеевски е солиден противник на монополите, нелоялната конкуренция и контрабандата на акцизни стоки.
Междувременно все повече захвърлиха флашките за най-нов вид електронни цигари и ги замениха с леко надупчени фешън противогази.

Службите екзекутират семейства, горящи в печките си добрия имидж на България пред Европа
СТРАНАТА - Специалните служби обявиха началото на акция "Кюмюр", в която ще ликвидират семейства, отопляващи се чрез горене на боклуци.
Екзекуциите ще се осъществяват непосредствено след установяване на нарушението - замърсяване на атмосферата чрез ексесивни изгорели отломки от горене на неподходящи, но явно евтини за горене неща.
"Те не горят само боклуци. Те горят имиджа на България пред Европа. Идват гостите, вдишват и питат така ли си е по принцип или имаме индустриална авария в некакъв завод" - заявиха бойци в пълно бойно снаряжение и датчик за вредни емисии.
За да се повиши качеството на въздуха в страната на труповете на екзекутираните ще бъде поставян ароматизатор-борче.
"Или ние, или те. По-добре да ги екзекутираме сега, отколкото всички бавно и с мъки да измрем" - заявиха се за първи път властите в ущърб на посредствените клетници, които гласуват за тях. 

Забраниха на еврочиновници да купуват талони за лотария, щели да изнесат златото от България
КАТО ЦЯЛО - Еврочиновниците, придошли заради Европредседателството няма да имат право на печалби от лотарийни игри.
Причината е, че богатствата от тях са предвидени само за изстрадалия български народ, който заслужава щастието да му се усмихне под формата на носещ благи сюрпризи Захари Бахаров или безименно момиче, неизвестно с други качества освен преструване на интерес към начина на търкане, използван от победителите.
"Дори некой чужбинец да се уреди с билет, преструвайки се на неграмотен нашенец с говорни дефекти, той после ще бъде спрян да получи дори 2 лева печалба, защото трябва да е българин" - коментираха подставени "шефове" на лотариите.
По този начин няма да се позволи на чужденците да изнесат богатството на България.
"За жалост ще трябва да се борим с попкръстьовците - соросоидите, които срещу левче ще купят на чужбинците от свое име талони и при печалба ще им ги осребрят срещу процент" - кахърят се умерено уредниците на томболите.

От днес Европредседателството ще се нарича Евротаковата за по-кратко и ясно
БЪЛГАРИЯ - Само две седмици бяха нужни на Европредседателството да придобие скучен и досаден облик.
Затова бе решено публичното название на продължителното събитие да се съкрати за по-разговорни цели и вече ще се нарича Евротаковата.
"Нека оставим сухарския брюкселски речник само в официалните документи. А иначе вече всички се знаем и можем да се разпашем малко" - сподели премиерът на европейските ни партньори.
Заповед "свободно" ще има и на всички нива на Евротаковата, за да не изпушат хората, занимаващи се с различни аспекти от организацията и провеждането му.
Всички други европейски институции и събития пък ще бъдат наричани "евроонакова", за да не затормозяват излишно съзнанието на обществото. 

15-годишен се отказа от свалка, не знае дали след 10 години ще има място в детска градина
СОФИЯ - 15-годишно момче се отказа да сваля своя съученичка поради тревоги в бъдеще време.
Опасенията на момчето са, че ако свалката сполучи, то връзката може да не бъде типичния ученически гаджелък от по месец-два.
"Ми ако се окажем един за друг? И създадем здрава връзка с години? И се оженим? И ни се роди дете? Къде да го запишем на детска градина? Ужас, по-добре не!" - отказал се младежът от романтика.
Момчето все пак не се отказало прибързано от копнежите си, като проверило родата на момичето дали има държавни и общински служители, на които евентуално да може да се разчита да ударят едно рамо или един смс.
"Ебаси каръка, чуек. Нито от нашите, нито от техните има връзка с някой, който да ни гарантира детска градина за след време. Ще си умра сам."

Пеевски с ново обръщение до народа: Ма аз сериозно не съм олигарх!
ДО МЕДИИТЕ, КОИТО НЕ СА НА ОЛИГАРСИ - В ново обръщение към неолигархичните медии, т.е. само до Не!Новините, депутатът Делян Пеевски поиска да се доизкаже.
След като вчера отрече да е олигарх, обяви кои са олигарси и потвърди правилния курс на програмата на настоящото правителство, младият успял мъж заяви:

    "Не, аз съм напълно сериозен. Не съм олигарх!

    Подложен съм на фалшиви новини от мейнстрийм медиите, които обясняват забогатяването ми с множество задкулисни връзки, спойки на държавен ресурс и частни апетити, което хич не е така. Лъжи! 
Прокопиев имал бил бяла книга на свободата на словото. Е, искам да знае, че аз имам по-голяма бяла книга, по-дебела бяла книга, с повече страници и с повече факти за задкулисието в медийния свят в България! Моята книга е и по-безплатна и може да изяде неговата книга и да я изака на конфети.
Не съм олигарх и който коментира по сайтовете (всичките ви знам кои сте) с "да, бе, да" е платен протестър, соросоид или костовист. Или и трите.
Аз не съм олигарх, аз съм следовател, дребен предприемач с голямо сърце и народен представител на хората, които ме обичат и знаят, че мога да им помогна.
А Иван Костов може само да казва "р" като мене и въобще да не си мисли, че ще го бава. Както и другите там прокопиевци, доневци, дончевци и дърдончета. 

ИДЕ ВИДОВДЕН!"
Не!Новините спира да е опозиционен сайт, става проправителствен билборд
БАНКЯНСКО - Късно снощи бе свикан европредседателски кризисен щаб в антрето и малко в хола на премиера Борисов.
На мероприятието бе решено сайтът Не!Новините да спре да дърпа България назад, подигравайки се на властимащите и на моторите на националния прогрес.
Медия №37 в страната и №32 в света ще бъде пренесена на билборд, конфискуван от полицаите (дали те са го конфискували или е отнет от тяхно притежание - не става ясно).
Медията ще запази свежия си като ако на новородено дух и ще продължи да пуска жълтеникави измислици само на един билборд в Обеля, който е завъртян от вятъра да не може да се вижда много-много.
"Нема да се цензурираме, но за европредседателството сички правиме некакви компромиси" - увери редакцията ни премиерът и ни пожела да спечелим десетки стотинки, просейки под билборда като човешки банер. 
Все повече българи се дефинират като олигархосексуални

ДЖЕНДЪР-ШМЕНДЪР - Проучване на сексуалната ориентация на българите шокира самите тях, след като се оказа, че хетеросексуалността вече не е водеща.
Според изследването на Института за джендърполови стъдизследвания над 36% от нашенците се определят като олигархосексуални.
"Олигархосексуалните са онези, които приемат пасивната роля в един по-скоро задочен анален секс с олигарси, които даже няма нужда да са физически там. Но усещането на олигархосексуалните е като плющене от най-висш порядък" - обяснява репродуктив-джендър специалист.
Според данните едва 32% от нашенците са хетеросексуални. 22% са асексуални, т.е. не им е до сексове. 8% пък са хомосексуални.
"И има 2 процента, дето са си просто сексуални и не искат да действат в някакви рамки."
КОМПРОМИС! Местят втория лифт на Белене
ПО ЕКОПАРКЕТАТА - Еколози, концесионер и жители на Банско най-сетне постигнаха компромис по темата за изграждане на втория лифт на Банско - съоръжението ще бъде изградено на площадката за АЕЦ "Белене".
"Това ще стимулира бизнеса в северозападния регион и в частност в Белене", единодушни са мастити концесионери и инвеститори, правителството и паркетни еколози.
Освен че ще улесни транспортирането на купените вече реактори, се очаква изграждането на лифт до строящата се ядрена централа да привлече като туристи експерти в областта на ядрената енергетика.
Кипърски фирми с неизвестен собственик вече са изявили желание да инвестират в строежа на лифта.
Потенциалните инвеститори уверяват, че няма да мръднат и на сантиметър от концесионната зона, определена от площадката за атомната централа.

Само за 10 дни: България източи активите на Европа, разпродаде я на скрап

НДК - Само 10 дни бяха нужни на България да оздрави по свой модел Европа.

След като пое европредседателското кормило страната ни се зае да оздрави закъсалия Евросъюз, като използва цялото си ноу-хау от Прехода, направило не един и двама у нас богати, уважавани и успели.

Всички активи на Стария континент бяха източени в офшорни сметки на имената на социално слаби граждани без значение пол, етнос, вероизповедание и възраст, с което бяха демонстрирани висши евроатлантически ценности.
Голяма част от Европа пък бе предадена на скрап, за да се осребрят цветните ѝ метали и няколко други работи.

Все пак ще останат няколко бутикови проекта като 3-4 курортни селища, магазинче за парфюми и Дюселдорф, Германия, който ще бъде саниран изцяло, веднага след като населението му бъде принудено да заживее в София, където само ще има възможност за работна реализация. 

България реши всички проблеми на ЕС, просто отрече съшествуването им

НДК - Всички проблеми на Европейския съюз бяха разрешени от България.

Страната, поела председателството на Съвета на ЕС само преди няколко дни, вече е готова с извеждането на унията от кризите ѝ.

"България постъпи така, както прави и с вътрешните си проблеми. Решава ги, като просто ги обявява за решени, без да ги решава всъщност" - коментират впечатлени европейски анализатори.
България използва успеха си от борбата с корупцията, контрабандата, сивата икономика и оправянето на футбола си, за да придаде нов облик и да освежи ЕС, заявяват водещи западни медии.

"Всичко е въпрос на светоусещане. И в свят с алтернативни факти е съвсем лесно да кажем, че Европейският съюз вече е напълно ефективен, вдъхновяващ и няма нужда от осъвременяване."

Случаят се заплете! Росен Ангелов бил Лорд на ситите, убил го срамежлив джедай от ГЕРБ

НЕ Е ЯСНО КЪДЕ - Обвиненият за седморното убийство в Нови Искър и открит вчера в мъртво състояние Росен Ангелов се оказа Тъмният лорд на ситите.

Това са последните разкрития на службите, издирвали мъжа от 8 години заради предишна присъда за блудство с малолетна.

Според последни данни на следствието Дарт Росен  не се е самоубил, както се предполагаше вчера. Преди няколко дни той бе избягал набързо от вила в Луково, зарязвайки топла храна и включен лаптоп, но бе открит мъртъв в съседна вила в старопланинското село.
"Той е Тъмният лорд на ситите, убил го е някой джедай. Не всички джедаи обаче са жадни за слава като лицето Янаки Скауокър, този е анонимен. Благодарим!" - сподели директора на Националната следствена служба Борислав Сарафов.

Неофициалната си информация службите изнесоха в медиите, близки до #КОЙ, като бе посочено, че анонимният джедай е виден член на местната структура на ГЕРБ и всичките му пари са честно изкарани.

Столичанин: Аз не цапам изобщо, щом има някой, който цапа повече от мен

СОФИЯ - Жител на българската столица отрече да замърсява изобщо, тъй като другите цапат повече.

"Моята кола е 7-годишен дизел, малка е. Да, няма катализатор, но има цели микробуси на по 20 години без катализатори" - твърди владетелят на логиката.

Той припомня още, че отоплява съвсем малкото си жилище на дърва, а не цял квартал, горейки гуми, дрехи и боклуци, нали!?
"Кучето ми е кокер-шпаньол. Ака по-малко от английския дог на съседа, който също не му събира след него" - заявява чудесната си житейска мъдрост столичанинът.

"Когато другите спрат да си хвърлят едрите боклуци по земята, и аз ще спра с фасовете. Ето, като съм в чужбина, даже не паркирам където не трябва, пък било то и на аварийки. Щото там другите спазват. Ето, не съм аз виновен" - заяви столичанинът, когото другите смятат за друг. 

Павлова: На Йордановден ще бъде наводнен първият етаж на НДК

СТРАНАТА - За поредна година Йордановден измести фокуса на обществеността от разни семейни трагедии с по няколко смъртни случаи.

Импровизирано хвърляне на кръста за пред чужденците ще има в НДК, като за целта бе пуснат шадраванът с големите метални топки, което пък автоматично наводни първия етаж на Двореца.

Кметът на Нови пазар обяви, че тази година размера на наградата за кръстта ще зависи от етноса на спечелилия.
След като всякакви организации за защита на правата на човека (с начин на финансиране една идея по-прозрачно от това на футболните ни отбори) се самосезираха по случая, потърсихме кмета за коментар. Той не се отказа и не се извини за решението си и заяви, че на "тоя тип хора" колкото и пари да им дадеш - всичките ще ги дадат по книжарници и театри.
 
Тази година в Джебел за първи път ще се проведе церемонията по хвърлянето на кръстта. За целта ще бъде ползван единствения басейн в града, в хотел на един от многото анонимни и леснозаменими депутати от ДПС.

Разни патриотични формации, всичките с имена, които са вариации на не повече от 3 не много оригинални идеи, нямаха коментар по случая, но ни напомниха, че това ще е 5-та година в която Хекимян ще участва в мъжкото хоро в някоя студена река, което го упълномощава да говори с авторитет по темата за учебниците по история в училищата.

Софийските лелки, които след коментарите си за новогодишната заря предизвикаха разрив в отношенията между България и Китай, също се включиха по темата. Според тях е крайно време да се спре с тази глупава и варварска традиция.

"И после с моите данъци ще им се плаща престоя в болницата, след като получат двустранна бронхопневмония." - написа Елена Стоянова, 53г от София. Кирил Добрев в характерния за него шеговит тон коментира, че ако слушахме жените над 40 годишна възраст отдавна да сме се затрили като нация.


Нинова предизвика Борисов да вземат участие в мъжкото хоро в Калофер

НА КОН - Яхнала кон и пременена в хански одежди отпреди 13 века, Корнелия Нинова отправи предизвикателство към Бойко Борисов.

Публикуваме цялата реч на лидерката на БСП с кратки вметки, съкращения и преправяне на стила:

    "Г-н Борисов! 

    След два дни ще се състои големият християнски празник Йордановден. Богоявление. Вие често се кръстите, обикаляте църкви, целувате се със свещеници и държите показно да покажете набожност. Затова ще използвам повода да Ви предизвикам на мъжко хоро в Калофер. 

Нека заедно се отдадем на танц в ледените води, да покажем мъжество и склонност към заедност и стабилност! Нека заровим томахавките за празниците и извадим кръстовете!

Ако откажете, то нека празникът се прекръсти от Богоявление на Бойконеявление! Заключ"


Очаква се Борисов да каже, че е щял да се яви, но в последния момент се е сетил, че е на имен ден на Йорданка Фандъкова и Йордан Цонев, които щели да празнуват заедно. 

България създаде своя криптовалута - ПИБкойн

ПО ИДЕЯ НА ВЛАДИ - България стана първата държава със своя официална криптовалута.

В партньорство с Първа инвестиционна банка страната ни емитира блокчейн, в който може всеки жител на страната да копае ПИБкойн.

"Искахме преди да стане ясно дали криптовалутите са балон да се вредим с наша си. Ще се търгува на Българската фондова борса, в OLX, както и без бандерол, ако имате връзки" - споделя човек, който срещу едната службичка е станал от критик на правителството на криптик на правителството и е разработил виртуалната валута.
Българските граждани ще могат свобдно да търгуват и да се разплащат с ПИБкойн, но ще се води предателство да използват други криптовалути.

"Затова и българските банки не харесват да посредничат да давате парите си за чужди балони" - споделя роден финансов експерт, който обикаля ТВ-студия като хоби, иначе си е милионер.

Очаква се първоначалната цена на ПИБкойн да е около 2 милиарда, ако човек с мустаци не избяга и с тях в Сърбия. 

До днес работихме за себе си, до края на годината - за държавата

БЪЛГАРИЯ, ВСЕ ТАКА КЛЕТА, МАЙКА - Институтът за парични измервания излезе с любопитна данна, която трогна минимално малки и големи.

Денят на данъчната свобода, в който работим за себе си, се оказа поместен във вчерашния втори януари.

"От днес до края на годината работим под една или друга форма за държавата" - споделя човек от телевизора, който по-рядко се появява там, понеже статистиката е трудна за разбиране, а и не крещи много.
"Каквото сте изработили вчера, за вас си е. От утре почвате да работите за данъци, такси, осигуровки, европредседателства, извънредни избори, обществени поръчки, шуробаджаначества, опънати чадъри и разбира се, както при всички държавни разходи -  други" - направи напречен срез на ситуацията икономистка на възраста на Карл Маркс, но със сексапилността на Айн Ранд.

Все пак в неработните дни от годината почиваме за себе си, припомнят експертите. 

Столичани поискаха втори работещ ескалатор в метрото!

СОФИЯ - Група от 4 милиона протестиращи, представящи се за столичани, поискаха втори работещ ескалатор в столичната метропреносна мрежа.

С хилядни еднакви табелки с надписи "Втори ескалатор!" и "Докога ще се поддавате на стълбищния рекет?" те призоваха властите да инвестират в поправянето на развалените съоръжение.

"1 на всеки 2 ескалатора в метрото не работи. И с години се измислят оправдания. Да, оправданията са като зърната, всеки си има по едно, но това е недопустимо" - каза говорител на протестиращите.
Според противници на протестите исканията на тълпата обслужват енергийното лоби, тъй като вторият ескалатор ще харчи ток.

Столичният градоначалник Йорданка Фандъкова пък помоли за контрапротест на хора, които ескалаторите не им всяват доверие или им скърцат, но никой не се отзова поради това, че и никой не я обича, а само я използват. 

Общината строи 72 небостъргача в София, които ще имат HEPA-филтри за въздуха

СОФИЯ - 72 небостъргача с филтърни системи и вятърни мелници ще осигурят на столичани модерен и чист въздух.

Това реши Общината на последното си заседание за годината с двеста гласа за, двеста гласа против и 200 каба гайди с мистериозни гласове.

Начинанието ще струва 8 трилиона лева, като инвестицията ще се покрие от увеличените с 60 стотинки преди повече от година билети за градски транспорт.
"72 небостъргача, високи по 200 метра с вградени HEPA филтри срещу фини прахови частици, акари и алергени. Въздухът ще бъде насочван в тях с големи вентилатори" - това обяви столичният кмет Йорданка Фандъкова, вече побесняла от това, което предстои да бъдат реакциите на Интернет многознайковците.

Небостъргачите ще бъдат санирани за още 1 трилион лева впоследствие. 

Все още 80% от населението смята, че малкото име на президента е Ради

СТРАНАТА - Блиц-проучване на познанията на народа в началото на Новата година втрещиха социолози.

4/5 от нацията смята, че държавният глава на България се казва не Румен, а Ради Радев.

Въпреки съвсем прясната реч, излъчена в сетните мигове на отминалата година, повечето хора така и не смятат за нужно да коригират впечатленията си за заглавието на президента.
"Е как ше не е Ради, нали е генерал? На генералите имената им се повтарят" - уверена е нацията, въпреки че вече ѝ е показан линк в уикипедия на екрана на смарт-мобифона.

От останалите 20% от населението повечето знаят правилното име на президента, но има и група на онези, смятащи, че малкото име на Радев е Генерал. 

Арменският поп сезира КЗК: Европредседателството ми взима оплакванията от народа!

ЕРЕВАН КОСТОВ - Арменският поп направи това, което бе свикнал да правят с него - оплака се.

Прочутата мишена за безнадеждни оплаквания сезира Комисията за закрила на конкуренцията, че му взимат хляба.

"Както истинските медии взимат хляба на Не!Новините, така Европредседателството на България ще вземе залъка от моята уста" - оплака се мнимият свещеник.
Неотговарящата на жалбите на хората тяхна опора подозира, че българската нация очаква домакинството си на Съвета на министрите, за да се оплаква на чужденците, като разбира се отново няма да има отговор.

"Всички чакат Нова година, за да се оплачат на някакви европейски дроб-сарми. А на мен #КОЙ ще се оплаква?" - заяви през сълзи Арменският поп, който сетне бе обвинен в монополно положение, но без успех, тъй като обвинението дойде от Прокуратурата. 

Уди Алън ще филмира живота на кмета на Симитли, ще го изиграе Кевин Спейси

Е79 - Животът на кмета на Симитли Апостол Апостолов ще бъде обект на холивудска кинематографическа творба или с други думи филм.

Известният като Поли градо-селоначалник, който през годините бе обвиняван в нагласяне на тотото, изнасилване на премиер и физическо посегателство над административен директор не потвърди, но и не отрече новината.

Билият едновременно в Крупник и София кмет ще бъде представен като джедай, но вместо лазерен меч ще има селска гега, за да се постигне по-голям реализъм.
Предвижда се сценарият за филмовата адаптация на живота на Апостолов да бъде написана от Уди Алън, а продуцент на блокбастара да бъде Харви Уайнстийн, който бил родом от Крупник и с кмета били рода, както всички хора от района.

За ролята на кмета пък е гласен Кевин Спейси, за когото всичко, което може да бъде помислено, е казано.

В сюжета може би ще се разкрие и произхода на легендарния кмет, за когото се смята, че е една от костенурките-нинджа. 

Един от всеки пет тайно си е сменил пола

НАОКОЛО - Около 20% от човечеството тайно е със сменен пол. 

Тези данни разпространи радио Ватикана посредством много ентусиазирани тюлени, пляскащи с плавници в Морзов код.

"Без да си личи, всеки един от петима е направил някаква джиджавка с половите си органи и не се е похвалил, та не знаем кои точно са. Сигурно вие, аз не съм" - преведе за пред родните медии един от 6-те останали професионални журналисти, владеещи чужд език.
Това бе прието от всички с голяма изненада и скандализираност, за да не се издадат кои са си сменили половете и реално са ОК с това.

По този начин светът продължава да функционира както досега, но някак си по-напрегнато, защото има нещо. 

БПЦ срещу легализацията на марихуаната: Не бива да се извисяваме, помнете Вавилон!

БОГ ВИСОКО, ЦАР КАЛЕКО - Българската православна църква пак се изказа по тема, с която някак си не помага на идеята чрез вяра човечеството да стане по-добро. 

Висшият клир възропта срещу идеята марихуаната да се легализира - било то за медицински или за весели цели.

"На английски пушенето на канабис се нарича getting high. Извисяване. Това е грях. Спомнете си как Господ наказа вавилонците заради тяхната кула" - сподели пловдивският митрополит Николай, опрощавайки греховете на някой едър консуматор на бело.
Протестът на БПЦ влиза в духа на организацията в борбата ѝ срещу разните работи, които правят някого щастлив.

"Щастието е в Рая. Животът тук ви е за страдание" - спомена някакъв друг поп, бързащ да се качи на лимузината си, че била паркирана насред тротоар и скобаджията идвал. 

Арнолд Шварценегер отказва роля в джендър версия на „Терминатор“

КАЛИФОРНИЯ – Арнолд Шварценегер отказа да се снима в продължението на легендарната поредица с работно заглавие „Терминатор 6: Гендър генезис“.

Този път по сценарий в миналото е изпратен криптоджендърен киборг, чиято мисия е да сключи еднополов брак със Сара Конър и по този начин да предотврати появата на сина ѝ.

„Вече съм стар за тези неща“, сподели актьорът.
„Като по-млад все още успявах да следя сюжетната линия, но последните серии се превърнаха в истински кошмар за мен. Трудно се работи, когато нямаш никаква идея какво се случва в проклетия филм.“

Шварценегер отхвърли обвиненията на правозащитни организации, че в сериите досега не са били застъпени проблемите на джендъра.

„Терминаторът трепе само бели мъже, затова поредицата е в пълен унисон с Истанбулската конвенция“, подчерта той. „Така че можете да ме хванете за джендъра“, демонстрира в заключение чувство за хумор бившият губернатор на най-джендър щата Калифорния.

Научно откритие! Тихичкото оригване след голяма глътка бира в офиса всъщност се чува от колегите

ФОФИСА - Тихото оригване впоследствие на жадно голяма глътка бира в офиса, все пак се чува от останалите.

Това научно откритие на Ирландския пивчески институт е основен претендент за тазгодишната Нобелова награда за физика.

"Опитите да се покрие оригването чрез плавното му изпущане при затворена уста са осезаеми за околните почти колкото рязката и смела крепка оригня. Понякога е по-дразнещо, ако оригването се проточи" - споделят учените.
Съветите са бирата да се пие по-бавничко, за да не се нагнетява хвостохранилището в Чирен, наречено храносмилателен тракт.

При неуспех да се пие с по-умерено темпо, съветът е оригването да бъде въвлечено в произнасяне на смешни думи като жожоба.

Заради счетоводна грешка финансираха и снимаха нов български филм два пъти

НАЦИОНАЛЕН ФИЛМОВ ЦЕНТЪР - Уникално талантлив и разчупен нов български филм бе сниман два пъти заради грешка.

Филмът, който още не си е платил, за да бъде съобщаван по Интернет, е получил финансиране от НФЦ, но заради погрешна употреба на индиго, финансирането е получено два пъти.

Заради спецификата на филмовата нормативна уредба, двойното финансиране не е било слято, така че да се случи по-джиджан филм, но за да не се изпуснат парите, филмът е заснет два пъти.
"Не е проблем, ще излъчим новия си мега оригинален филм веднъж тази пролет и после пак след 3 години другото заснемане, така че хората да са забравили тая му версия."

Очаква се поне едно от заснеманията на филма да доведе до изводи, че поне като за български филм е ОК.

Лапсус при баене превърна дете в таралеж

ПРИ ЕДНИ ТРИ ЖЕНИ ОТ ИНТЕРНЕТ - Сесия по баене на урочасано дете завърши с почти трагичен, но изцяло комичен резултат.

Лапсус на най-възрастната от трите баячки е променил изцяло едно от заклинанията и 4-годишният Митко мигом се е превърнал в таралеж.

"Заведох детето си при професионалистки, а те разочароваха. Ще искам да ми върнат парите" - споделя разстроена майката на Митко - Хармолита.
Баячките обаче твърдят, че са развалили уроките, за което им е платено. Все пак признават грешката си и са готови на половин цена да превърнат Митко в момченце отново.

Самото таралежче обаче е избягало, явно усещайки шанса да се шмугне и да води нормален живот, без да е урочасано да живее сред олигофрени. 

Повечето други хора са тъпи, смятат повечето други хора

НЕ КАСАЕ ВАС, ВИЕ СТЕ МЕНТАЛНИ БОГОВЕ - Повечето други хора са доста глупави, откриха повечето други хора.

Леко парадоксалната истина шашардиса превъзбуден от творчеството на Дует Ритон оцелот, пожелал мигновено да се превърне в дамски клин.

Разбира се, това съждение не важи за нас, защото ние сме си наши хора и не сме тъпи само заради това.
Е, някои от нас са глуповати, но си го споделяме помежду си, когато ги няма, за да не им секнем самочувствието и да ги засегнем.

Иначе самите ние, т.е. аз в никакъв случай и по никой повод не съм сред групата на тъпите, тя е за другите хора. 

Нашенка: По-добре да ям шамари, не се дебелее от тях

ЦАРИГРАДСКАТА КОНВЕНЦИЯ - Съвсем примерно наше момиче коментира свойски темата с домашното насилие.

В общество, раздирано от противоречиви мнения, изместване на фокуса и правене на фокуси със смислите, стана ясно, че нищо не е ясно.

"Айде, сега, два шамара дневно не е насилие. То си показва личното отношение. Око да види, ръка да плесне. Темата се преекспонира" - заяви нашенката.
Според нея яденето на бой е диетична, безглутенова алтернатива на традиционната кухня.

"Жената трябва да готви, но не и да яде. Традиционната жена имам предвид, а не тия тумблар мастии, дето са се навъдили напоследък."

Очакват се радиоактивни фини прахови частици, полярно сияние над София

ПОД ПЛАСТ ВЪЗДУШНИ САЖДИ - София очаква ъпгрейд на фините си прахови частици, с който блясъкът на столицата ще се завърне.

"Столицата ще засияе, говорихме с Русия да направим във Факултета площадка за складиране на ядрени отпадъци, която се охранява слабо" - обяви въодушевена Йорданка Фандъкова.

Според експерти горенето на ядрени отпадъци в кюмбетата ще придаде сияние на въздуха над града.
"Полярното сияние ряпа да яде, въздухът ще свети не на километри в небето, а тук. И в повече цветове!" - обявиха някакви от заместник кметовете, дето никой не им знае имената.

Разбира се, въздухът няма да стане по-полезен с радиактивността си, но поне децата ще му се радват. 

Хрематориум за преработка на болни от грип отваря врати в Пловдив

ОКОЛО ТЕПЕТАТА - Национален център за обработка на болни и болнави ще отвори врати в Пловдив идната седмица.

Хората, които боледуват тази зима през 6 минути бяха обявени за безсмислени и решението на контролните органи бе мъките им да бъдат спестени.

Учреждението ще се нарича "Хрематориум", за да има и някакъв елемент на шега, който да внесе настроение във финалните мигове на хората, чиито имунни системи просто не стават.
"Кихащи, кашлящи, подсмърчащи хора, които винаги са с температура, на антибиотик и на лимон с мед и джинджифил. Няма полза от тях, мъчат се. Центърът ще може да преработва по 12 000 на ден и скоро ситуацията ще се успокои" - обявиха властите.

Очаква се след преработка болните да бъдат превръщани в хипстърски мебели, облекла и орнаменти за дома от породата на лампиона. 

БХК защити брадатите мъже с рокли от БПЦ, водещи странен сексуален живот

ХЕЛЗИНКИ, ДО ОВЧА КУПЕЛ - Българският хелзинкски комитет публично се застъпи за представителите на Българската православна църква.

Редица изказвания на лица от духовните среди относно Истанбулската конвенция притесниха част от обществото, питащо се дали някога Църквата ще се появи в публичното пространство в името на това да разпространява любов, мир и разбирателство като Исус, дето ѝ е рекламно лице.

"Църквата мрази всички останали полове освен един определен. И то ако е на възраст под 15" - притеснява се обществеността.
От Хелзинкския комитет обявиха, че духовенството е малцинство със собствена битност и култура и призова за толерантност към неконвенционалните му житейски и сексуални нагласи.

"Няма нищо лошо един мъж да пусне смехотворна брада, да носи рокля, да има нестандартен сексуален живот и да е често най-пиян на погребения. БХК за пореден път застава срещу тесногръдието на мнозинството и се обявява в подкрепа на правата на тези джентълмени" - гласи позицията на правозащитната организация.

Според Комитета е слово на омразата всяка критика към Българската православна църква, която трябва свободно да може да защитава считаните от нея за истински ценности, а именно сексуалните приключения да имат ексклузивна територия само в манастирите.

62% от българите вече са заявили публично: Не участвам в България!

У НАС - Близо 2/3 от нашенците са изразили дълбокото си разочарование от родината си и са отказали да взимат повече участие в нея.

"Не участвам в България" са заявили 62% от българите според последни данни на Националния статистически институт.

Обикновено това съждение обявяват хората, афектирани от поредния абсурд, от някоя нова нелепост или нещо друго, което е преляло чашата.
Доста често наши сънародници се отказват от участие в България и когато нещо все пак успява неприятно да ги изненада, въпреки че са се смятали за претръпнали с родната действителност.

Все пак повечето, декларирали неучастие в България, твърдят, че обичат родината си, но по същия начин както се обича дете, което е избрало да не води достоен живот, а да се запише в младежката структура на някоя политическа партия. 

Суперкомпютърът на Европейската Комисия ще копае биткойни и ще лови фалшиви новини

ИЗ МРЕЖАТА - Суперкомпютърът, който ще бъде изграден от Еврокомисията, ще се използва за добив на криптовалути.

Това оповести най-хакерския еврокомисар Мария Габриел по време на събитие за цифровата телевизия в рамките на календара на Евротаковата.

Според българския еврокомисар е време да изоставим алткойна EUR и изобщо да не се занимава България да го приеме, а Европа да продаде всичката си наличност и да инвестира прихода в изграждане на суперкомпютърен миньорски риг, който да копае алткойнове и други валути.
 
Натрупаните квантови пари, изкопани от европейския суперкомпютър, ще бъдат използване за справяне на кризи и изплащане на дълга на Гърция.
На въпроса защо алткойнове, а не Биткойн, Мария Габриел отговаря: "Защото биткойн е ентри левъл, само нуубове се занимават с него, протата и хората, кито разбират нещо, се ориентират към добив на по-неизвестни криптовалути, ако сте го чували, вече е късно да го копаете"

Суперкомпютърът също така ще проследява и ще арестува фалшиви новини и ще ги категоризира като руска пропаганда и хибридна война, такива публикации са например всички, които твърдят, че европейски чиновници ще използват вашите данъци, за да си подплатяват джобовете с криптовалути.

До седмица всяко предаване на БНТ ще има рейтингов реалити елемент

БНТ - Българската национална телевизия ще има обновена програма, с която се цели медията да има най-сетне повече зрители, отколкото служители.

Идеята е всяко предаване да се сдобие с елементи от най-гледаните у нас формати - реалититата.

Това обяви генералният директор Константин Каменаров, докато програмният директор Емил Кошлуков вече снимаше епизод на обновеното предаване "Бразди" с название "Бразди & Сафари", в което стреля с пушки по активисти на Да, България.
Очаква се в "Иде нашенската музика" стадо непотребни хора от нашенския хайлайф да бъдат съдии и да замерят с камъни танцовите и музикалните изпълнения на повече от половината участващи.

Мерките за популяризиране на БНТ започнаха в края на миналата седмица, когато късносутрешното предаване "Денят започва с култура" бе направелно малко по-реалистично и преименувано на "Денят не винаги започва с чалга".

"БНТ към момента трудно може да се каже, че рефлектира истински родното общество. Трябва ни малко повече реализъм. Или реалитизъм. Даваме на Иван и Андрей да продуцират По света и у Фермата от тази пролет" - заяви Каменаров.

Очаква се във вечерното детско предаване Сънчо пък Педя човек - лакът брада ще трие лотарийни талони, облечен в бански като Борат.

Промени няма да има в Шоуто на Канала, което било един път. 

Науката отново вбеси майките: Повечето от децата ви не са нищо особено

ТОКИО - Група японски учени си навлече гнева на майки от цял свят, след като публикува данни от изследване, според което повечето деца не са кой знае какво.

"Наблюдава се масова възхита и очакване от децата да са гениални, чисти, велики, невероятни. Често то е засилвано от техните родители и близки, но и на по-глобално ниво се говори за децата все едно не е имало милиарди от тях досега и повечето не са се оказали страшни задници" - твърди началникът на научната експедициа от Токийския университет проф. Дететоси Риталошо.

Това е вбесило майките по форумите, които са завели петиция учените да бъдат хранени с глутен и при висока температура да им се дава нурофен, който е вреден.
"Никой не може да говори за детето ми, без да го познава. То е невероятно. Вчера се научи да брои до 3, а е само на две години!" - споделя жена, която смята детето си за уникално, щото нищо друго не може да е излязло от вагината ѝ.

"Има и наистина уникални деца, но на тях уникалността им често е сразена от посредствени майки с болни амбиции и мироглед" - отговориха японските учени и си направиха харакири, за да не им се налага да се обясняват повече.


Борислав Сарафов напусна Следствието, става автор на чиклит

ПАНАИР НА РАЗСЛЕДВАЩАТА КНИГА - Директорът на Националната следствена служба Борислав Сарафов изненадващо подаде оставка.

Причината за действието на бившия прокурор и средна ръка на Сотир Цацаров не се корени в незадоволителни работни резултати, уверяват представители на властта.

"Борислав Сарафов откри свой талант и иска да преследва кариера в сферата на литературата" - разказват близки до вече бившия началник на Следствието.
Според запознати той ще се отдаде на писането на романи за фатални жени, техните любовни драми и тежки съдби.

Сарафов вече е получил краен срок от голямо издателство за голям роман, в който се разказва за групата на Наглите през погледите на 3 на пръв поглед нямащи нищо общо една с друга жени. 

Нацията не слушала чалга насериозно, а с ирония

ЧИКИ-РИКИ - Българската нация обясни, че не слуша чалга насериозно и принципно обича различни други стилове.

"Чалгия не слушам по принцип. Значи това ми е син на среща. По принцип" - поде изказването си с типичната си богата лексика нацията.

Слушането на чалга ставало само с ироничен контекст - като подигравка към самата чалга.
"Вий наистина ли си помислихте, че съм склонна да се раздавам, да хвърлям салфетки и да кърша кълки на тая посредственост. Аз се подигравам на това бе, туй е за гаврата" - обяснява се нацията.

Нацията се закле и че цитатите от чалга-хитовете, които си пуска за статуси в социалните мрежи са с цел разобличаване на това музикално течение и вървящата с него субкултура, а не защото се припознава в тях. 

Роднини пребиха член на семейството - единствен не е боледувал 15 пъти тази зима

У ТЯХ - Близки и роднини пребиха 44-годишния К.Н. и го оставиха без зъб, с аркада на едната вежда и съдрано бельо.

Сцената на насилие се случила поради битов скандал, произлязъл от обвинение на семейството към К.Н. във вещерство.

"Всички изкарахме по 3 грипа, 2 ангини и една пневмония тая зима. Само той всичко на всичко каза "бе май и аз се разболявам", кихна два пъти и му мина" - негодуват жадните за мъст близки на К.Н.
Всички от семейството са се редували да нанасят удари и обидни думи на К.Н., който е влязъл в положение на близките си, приемайки че най-вероятно това са страничните ефекти на 5-те антибиотика, които са смесили от октомври насам.

Мъжът е приет в спешното в Пирогов, но само 20 секунди след това е бил изписан, защото нищо му нямало.


БАН: Изпълненият със сажди въздух от комините пази българите от кемтрейлс

БАН - Нов доклад на БАН, поръчан от правителството, успокои съвсем леко притеснения за въздуха си народ.

Според изследванията на учените, поместени в 6789 страници, на които си личат редакции и заличавания само на 6734 от тях, обогатеният с фини прахови частици зимен смог всъщност е полезен.

"Образува се въздушно-капков-прашков слой, който е зареден отрицателно. Отрицателно е зареден и стандартният кемтрейлс, така че като падне отгоре, отскача обратно към небето" - пише в научния труд на 28 000 респектиращи академици.
Според учените трябва да се насърчава горенето на всякакви гадории в кюнците, карането на коли без никакви филтри и катализатори, както и строенето на парни лифтове, задвижвани чрез въглища.

"По-малкото зло е. По-добре сами да се тровим, отколкото чужденци и инопланетяни" - е изводът в доклада.


Отменят изкуствата в следващите 5 години, светът бил пренаситен

ЗЕМЯТА - На изкуствата ще бъде дадена петилетна почивка. Това се реши по-рано днес или вчера направо на ежевековния Събор на изкуствата във Виена.

"Веднъж на 100 години се събираме, за да обсъдим накъде да вървят световните изкуства. И този път обсъдихме, че най-полезно за тях ще е да спрат" - споделя участник в Събора.

Причината за наложената изкуствена ваканция е обезсмислянето чрез масовизацията на изкуствата и невъзможността вече никога нещо, създадено в сегашно време да бъде наистина ценно.
"Пренасищане, изчерпване, натрупване. Музика, изобразително изкуство, литература, театър, кино, алтернативни форми - има от всичко по адски много. Зрителите не смогват да се запознаят с едно изкуство, да го запомнят и да преминат на следващото, защото прекалихме. Затова е необходима почивка, в която да не се създава нищо."

През следващите 5 години човечеството ще има време да обърне повече внимание на досегашното изкуство и да си изгради устойчиви виждания, за да не се стига до пърформанси с уриниране от изсъхнали от наркотици хипита, X-Factor или почти всички книги, написани след Втората Световна война. 

Росен Плевнелиев ще води седмична хайлайф рубрика в сензационна агенция ПЛИК

ПО ИНТЕРНЕТ - Президентът на България (2012-2017) Росен Плевнелиев ще изгрее в ново амплоа.

Бизнесменът и бивш министър от първия кабинет Борисов ще списва рубрика в сензационата онлайн агенция ПЛИК.

В седмичната си колонка Плевнелиев ще говори вдъхновено за българския хайлайф и срещите си с него, след като лично е легитимирал с присъствието си най-актуалните хепънинги.
"Голяма радост е за нас, че г-н Плевнелиев ще работи тук. Толкова кликове имахме на негов гръб досега, но си е друго той с лични усилия да ни помага" - споделя главният редактор на медията Преялко Малчунов.

"Тази седмица ще дебютирам с впечатленията си от поп-фолк концерт. Очаквайте неочакваното!" - открехна завесата на новата си рубрика Плевнелиев.


Тотнъм - Арсенал (Предварително по минути™)

Тотнъмчето приема Арсенал навръх 10-и февруари, който е сред 28-те най-февруарски дни за годината. Ето какво още:

'Начало - Тотнъм бие дузпа вместо център, защото съдията и в тоя мач е попаднал на дизайнерска дрога, произведена в час по химия в помощно училище.

'1 - Пропуск, защото Хари Кейн дава дузпата да я бие Бойко Борисов, понеже тия дузпи на него повече му отивали, а нашият премиер изпуска, понеже не било християнско да се вкарва без дори едно добър ден.
'14 - Бой на трибуните. Изненадващо той не се случва между феновете на двата враждуващи тима, а кметът на Съсекс бие пресаташето на Шефийлд Уенсди.

'23 - Дузпа! Всички играчи на Тотнъм падат в наказателното на Арсенал, разчитайки, че все на един падането ще изглежда убедително.

'24 - 1:0! Хари Кейн вкарва, след като Петър Чех не познава ъгъла, тъй като да не е баба Ванга. 

'31 - Арсен Венгер се прави, че си тръгва, но се връща от тунела като ведри актьори, излизащи за нова порция овации в края на театрална постановка. Не му се случва толко секси.

'39 - 1:1! Обамаянг напрега, напрега, но Гранит Джака си е Гранит Джака и решава да подаде на Янко Вертонген, който пък си вкарва автогол.


Нормален човек панически мисли оправдания защо няма да следи зимната Олимпиада

ПРЕДИ РАБОТА - Нормален човек, който не се трогва от спортове, в които маскирани хора разчитат на гравитация, изпадна в паника.

Запазилият анонимност клетник умува как да се оправдае, че няма да следи зимните Олимпийски игри с изключая някой друг мач по хокей и евентуални ски-скокове, ако ги хване, докато е напушен.

"Зимните спортове са интересни за практикуване, но са най-тъпото нещо за гледане след Шоуто на Канала" - споделя разтреперан от стрес човекът.
Както е известно, Зимните олимпийски игри са измислени от дори по-скучни хора от тези, измислили Летните ОИ.

"В епоха, в която всеки ден излизат толкова яки сериали, ми се налага да се оправдавам, че няма да гледам нещо, което 100% е запис от вече провеждани състезания."


ЦСКА-тата се обединиха! Новият клуб се казва ЦСКА-194Осъм

БОРИСОВАТА ГРАДИНА, ОБЕЛЯ И ЛОВЕЧ - 3 месеца преди 70-годишния юбилей ЦСКА отново е един, след като фенове, бизнесмени и ветерани се обединиха!

Елитният ЦСКА, известен и като ЦСКА-София, ще влее в себе си третодивизионния ЦСКА, известен като ЦСКА 1948. Името на новото юридическо дружество ще бъде "ЦСКА - Хиляда Деветстотин Четиридесет и Осъм", като в названието ще има приемственост и за историята на клуба през последните драматични сезони.

Собствениците на двата тима - Гриша Ганчев и някой, който няма нищо общо с Кирил Домусчиев, си стинаха ръцете и прекратиха медийните престрелки, а ветераните бяха събрани на банкет.
Поддръжниците на двата тима се разблокираха взаимно от фейсбуците, изтриха си фалшивите профили, с които се следяха и се събраха на по бири, за да възстановят позагубеното през последните 2 години братство.

Феновете на вечния съперник, които организираха погребение на клуба, пък обещаха в предстоящите 5 мача между двата тима на пролет да организират погача, прощапулник, кръщене и бар мицва за възкръсналия ЦСКА.

Тотнъм Шпроти - Манчестър Обединено (Предварително по минути™)

В последния ден на януари Не!Засада дебютира със свое пророчество за годината. Хаирлия да е! Ето футболен двубой:

'Начало - Пари на пари подават - Лукаку връща към Погба.

'8 - Мавриций Почетиньо вика на домакинските играчи да се изкажат по Истанбулската конвенция, те звънят на Адебайор да го питат как е по Истанбул.
'17 - Алекси Соканчес нещо не придава много класа в атаките на Обединеното, седейки като гламав на тва пиано, свирейки като бавно дете котешкия марш.

'26 - Хюнмин Сон стреля по Дехея, който лови топката като 87-годишен дядо - грип.

'33 - Скаутите на Челси прекъсват мача, търсейки под дърво и камък Еньо Кръстовчев.

'43 - Еньо Крастовчев избягва от скаутите на Челси, докато не гледат, захвърляйки и перуката, и фанелката с надпис Фелайни.

Почивка. Всички зрители на стадиона се редят на опашка за тамифлу, че толко народ на едно място не е хигиенично.

Лудогорец привлече нападател, който не е бил резерва в европейски гранд

ФУТБОЛ - Лудогорец привлече футболист, който не е бил резерва, отдавана 5 години под наем от някой голям европейски отбор.

Новото попълнение на шампионите не е бил и младежки национал на станата си преди десетилетие.

Той в последните години се е наложил като твърд титуляр за своя отбор, които в последно време заема места в средата на класирането и едно трето място преди 4 години.
Експерти по футбол, които в голямата си част са фенове на ЦСКА, Левски, Реал Мадрид или Манчестър Юнайтед, изразиха известни съмнения:

" Той никога не е бил част от отбор, в които има много по-добри играчи от него, и не можем да бъдем сигурни дали ще се адаптира към стоенето на скамейката по час, час и нещо по 2 пъти в седмицата. Също така не е привлечен по обичайния начин след гледане на 10 минутни компилации в ютюб на головете му на фона на натрапчива техно музика, а се е гледало цялостно му представяне в даден мач, което не може да бъде обективно за качествата на един футболист."

Все пак страстите се успокоиха, след като стана ясно, че футболистът е публикувал преди 3 години снимка в Инстаграм, на която зад него се вижда Антоан Гризман в някаква дискотека. 

Diema Sport в криза: Всички зрители на Premier league са били гост-коментатори
Jan 15, 2018     zhelyo     2345
ТЕЛЕВИЗОРА - Diema Sport и вторият кабинков лифт под формата на Diema Sport 2 изпаднаха в сериозна криза.

Телевизионните канали, по които се излъчват мачовете от английското първенство, нямат кого да канят като гост-коментатор, за да анализира поредния футболен сблъсък от шампионата.

"Както знаете, ние каним зрителите си, които да ни помогнат с анализите преди, по време и след мачовете на любимите им отбори. За жалост, вече всички зрители се извъртяха, защото даваме всички мачове през сезона, а в Англия буквално има мач през 18 секунди" - оплакват се от екипа на Diema.
Както е известно, един мач в Англия практически не се е състоял, ако не е бил коментиран, прогнозиран и съобщен в телевизионното студио от българин, който говори на "ние" и леко се подмокря от идеята, че е по телевизора и говори от името на Манчестър Юнайтед.

Към момента единствената алтернатива е да започнат да се канят фенове на българските мачове, но от Diema се опасяват, че ще е прекалено вълнуващо, забавно и разчупено, ако фенове на Миньор (Перник) коментират Уест Хем. 

Колега в офиса отказа да идва на работа, настоявал за трансфер в Барселона

ОФИСА - Колега от съседния отдел в офиса го няма на работа вече втори ден.

Причината за отсъствието не е болест или семейни проблеми, а съвсем друга. Това споделя друг колега, дето си чати с една от HR-а.

Той е казал на шефовете, че иска в рамките на тоя трансферен прозорец да заиграе в Барселона и е пожелал да не го спират, защото няма желание да работи 4-а поредна година във фирмата.
"Дал съм всичко от себе си, постигнал съм всичко възможно във фирмата. Чужди медии свързват името ми с Барса и не е редно да ме спирате да се развивам, пуснете ме да си ходя" - споделя колегата с име Кольо Тиньов.

Собственикът на фирмата обвини Барселона в непочтени интриги и отказа да пусне служителя си без поне 1 месец предизвестие. 

Коутиньо се връща в Ливърпул, бил жертва на телефонни измамници
ФЕЛИПОВЦИ - След като се появиха информации, че бразилската звезда Филипе Коутиньо ще плати сам част от трансфера си в Барселона, истината се оказа малко по-различна. Играчът наистина е дал пари, но... на телефонни измамници от Ветово.

 Това са хора, неизвестни на родните власти, но за сметка на това се знае, че от 2003 година са обявени за общонационално издирване, като през годините са ограбвали възрастни хора.

Измамниците са се появявали и като победители от джакпоти в телевизионните лотарии, а също така са съдени за педофилия и са изкарали средно по над 2.5 мандата като депутати.
Поради ангажирането на голям брой полицаи и спецчасти около залавянето на шесторния убиец от Нови Искър, родните власти не могат да направят нищо и трансферът на Коутиньо засега остава блокиран.

От ръководството на каталунците са бесни и моментално са започнали преговори с някой от отборите ЦСКА за Кирил Десподов или Емил Гъргоров. Все пак се очаква развитие да има до края на януари, когато затваря трансферният прозорец.

ЦСКА - Лудогорец (Предварително по релики™)

Лидерите в шампионата се срещат в четвъртфинала преди финала за Купата на България. Мнозина определят мача като финал преди финала, но истинските експерти го определят като четвъртфинал преди полуфиналите. В същия ден обнародват в Държавно кино новия Стар Уорс, което не е случайност.

'Начало - Заради високия заряд на мача от БФС са монтирали светлинно табло с брояч на псувните, който в реално време да начислява глобите за ЦСКА. Феновете се изхитрят и псуват на клингонски, което е от съвсем друг филм.

'7 - Каранга излиза окрилен в мача и не се спира да търчи в първите минути, тъй като е първи братовчед на Джар Джар Бинг.
'16 - Вандерсон е ewok и чрез мъдростта на народа си натиска защитата на домакините, която обаче успява да избегне получаване на гол

'24 - Съдията все още не е свирил дори тъч за някой от двата отбора от страх, че моментално ще бъде обвинен в пристрастност, некадърност и принадлежност към грешната страна на Силата. Съдийският шеф се извинява за това, а експертът Марк Бата аплодира и пуска фойерверки.

'31 - Феновете на ЦСКА обвиняват Ангел Петричев, че е привлечен от Тъмната страна на Силата, той признава, че е очаквал вратаря Черниаускас да не е толкова блед.

'42 - 0:1! Кирил Домусчиев в ролята на Кайло Рен праща с телекинеза топката във вратата, след което е изведен от стадиона, тъй като местните бунтовници почват да го замерят с камъчки.

Почивка. Цесекарите получават мъдри съвети от Димитър Пенев, който е в ролята на Йода: "Играйте полувремето по-добре второто! По крилата атаки през центъра или през! Бъдат с вас головете нека!"
'50 - Димитър Димитров - Херо крещи нещо от скамейката, но звучи като воплите на Чубака. 

'57 - Моци влиза на Енрике Рафаел с мощта на два и половина Death Star-а, получава съчувствено мъмрене от съдията, докато Светослав Дяков хапе арбитъра по глезените.

'65 - Стамен Белчев e R2-D2 и пиука ведро насталвения от резервната скамейка. За нетренирания зрител те са празни приказки и звуци, но познавачите знаят, че предстои тактическо изригване и нещо по-така.

'73 - 1:1! Тиаго Родригез от проста тояга за миг се превръща в джедайски меч и отбелязва от воле с лазерна острота.

'80 - Принцеса Леа изненадващо обявява, че ще вземе участие в търга за Българска армия, която била част от царските имоти и ѝ се полагала, тъй като била братовчедка на цар Симеон Две.
'88 - Финална сцена, двата тима почват голямото стреляне, но всички са точни като stormtrooper-и и никой не улучва.

Продължения. Феновете на Лудогорец замръзват, тъй като няма плексигласов кафез да им пази завет и тримата не успяват да генерират достатъчно топлина, търкайки се.

'103 - Домусчиев настоява Империята да влезе на последен щурм, но Гриша Ганчев вика на помощ Хан Соло, чиято роля е изиграна от Харисън Грейт Уол, който вдига дефанзивна китайска стена.

'116 - Очевидно е, че развръзката от тоя мач ще остане за следващия филм на Диема-Дисни.

Дузпи. Публиката нахлува на терена и прекратява мача, възмутена от решението да се присъдят толкова дузпи накуп за Лудогорец. ЦСКА излиза с декларация, че съдийството е преляло чашата и искат преиграване с чужди съдии.

На пролет: Мач от НБА в зала Универсиада!

БЪЛГАРСКА ФОНДОВА БОРСА - Ръководството на Българската федерация по баскетбол обяви впечатляваща вест за любителите на спорта у нас.

Постигната е договорка с Националната баскетболна асоциация на САЩ и Канада за провеждането на един мач от сезона на Лигата на извънземните у нас.

Все още не е ясно кой сблъсък ще зарадва софиянци, но е ясно мястото - зала Универсиада.
"Арена Армеец е прекалено скъпа за нас, а и в София никой не ходи на баскет. А пък в Ямбол, Ботевград, Самоков и Варна хората не могат да си позволят билети за такова зрелище" - обясниха организаторите.

Барса, ПСЖ и Сити точат лиги по играчи на Пирин

ГНЕЗДОТО - Погледите на редица грандове на европейския футбол са отправени към Благоевград, тръбят престижни спортни медии от Стария континент.

Закъсалият финансово Пирин (Благоевград) може да се наложи да се раздели с някои от футболистите си, за да закърпи клубния бюджет, така че да не се налага кметът Камбитов и Общината да дават от народните пари, вместо да си ги заделят.

Каталунският вестник Муньо депортиво твърди, че Барселона има интерес към живата легенда на родния футбол и среден опорен по природа Тодор Паланков, който да засили конкуренцията в средата със Серхио Бускетс.
За голаджията Слави Костов пък се борят ПСЖ и Сити, като двата клуба ще наддават за него, а запознати твърдят, че офертите ще започнат от 17 хиляди лева.

Родният Моуриньо Милен Радуканов пък е гласен за треньорския пост на Зидан в Реал Мадрид, ако представянето на Белия балет в Примера не се подобри до часове.

Изненада: Доналд Тръмп призна Царско село за ЦСКА

ВАШИНГТОНЧО ТОКМАКЧИЕВ - Президентът на САЩ отправи провокация към цесекарската общност у нас в подозрителен унисон с руската провокация отпреди 2 седмици в Пловдив.

Лидерът на свободния статус в Туитър се изказа по наболелия въпрос кое за него е истинското ЦСКА и хвърли в тъч дори недоброжелателите на "армейците", които твърдят, че клубът им вече не съществува.

"За мен ЦСКА е наследник на офицерския АС-23. Офицерски, царски клуб. Е, Царско село е най-монархичното, което рита в България понастоящем" - заявява Тръмп.
С това си изказване президентът на САЩ засили спекулациите, че е част от кръга "Царско село", задкулисно лансиращ Любослав Пенев за президент на БФС, тъй като явно рижавият Тръмп завижда на Боби Михайлов за прическата.

"Гриша Ганчев и Кирил Домусчиев са големи мои приятели и невероятни хора, но аз трябва да правя неща, които да разсеят медийното внимание от разследванията срещу мен, щаба ми и семейството ми. И все пак се радвайте, защото Дучето ме навиваше да припознаем Арда (Кърджали), щото Хасан Азис бил голям пичага!"

Феновете на червените, независимо кой клуб приемат за автентичен или жалят по все още недофалиралото дружество, възроптаха и излязоха на протест, пеейки:

"САЩка Васева ме е питала дали обичам я, аз ѝ казах: не, обичам друго ЦСКА!"

Хо-Хо-Хохайм - Лудогорец (Предварително по минути™)

Меркурият е ретрограден, но Лудогорец безстрашно ще се опита да не изтърве питомното и да направи класиране за Лигава Европа през пролетта. За целта на тима от Разград му трябва или поне точка, или ако загуби - Славия Прага от Португалия да не хариже 3 точки на Захари Бахаршехир.

'Начало - Коментаторите ни успокояват, че Хофенхайм нямат за какво да играят и сигурно са излезли на терена само да поздравят гостите за прекрасния футболен проект, който представляват.

'8 - Херо е спокоен, казал е на момчетата да се забавляват. Те слушат Шушана на Наско Ментата.
'18 - Няма голови положения, но има време. Моци пише писмо на Дядо Коледа, а Дядо Коледа пише писмо на Караманджуков.

'27 - Фенове на Лудогорец се присмиват на Харвард Нордтвайт пред телевизора, защото си мислят, че си го е измислил сам, както те са си измислили за във Фейсбук, че са завършили там.

'35 - Червен картон! Клаудио Кешерю, без да иска пада като за българска дузпа и след това още по-без да иска псува съдията.

'43 - Кирил Домусчиев рязко е изнервен и казва на Ася да му подари 12 златни плакета на признателност от името на лудогорските фенклубове, за да си оправи настроението.

Почивка. В студиото на БНТ поставят нов световен рекорд по скучно говорене, което приспива дори глътналите бастун фенове на английския футбол, които се канят по Диема.
'51 - Вържил Мисиджан се опитва да вържи пак, ни успява. Пада. 

'59 - Дузпа за домакините! Светослав Дяков е задържан от местната полиция заради фал, който в България не би му докарал дори жълт картон.

'60 - 1:0! Серж Ганбришев отбелязва, възползвайки се от поредното съдийско извращение срещу зеления клуб.

'66 - Покъртителна вест! Брага са излезли с 14-годишни деца поради безпаричие и Башахшахир води с 8:0.

'74 - Лудогорец опитва всячески атаки - през центъра, по крилата, с дълги пасове, с тики-така, с хибридна война през агенция Блиц - но не връзва и не връзва, а Хофенхайм даже се пречкат.
'82 - Бойко Борисов звъни на Меркел, за да ѝ каже да не се прави и да уреди нещата.

'88 - Изнервен от липсата на резултат, Борисов заплашва Меркел, че ще утешава Тереза Мей по празниците.

'89 - 1:1! Автогол от центъра на Серж Гнабри! За една седмица два гола от центъра за бързака от... (zhelyo го мързи да отваря Уикипедия, казва Мароко, за да не е пас)

'Край! Нов драматичен евроуспех и радост за България носи футболният проект Лудогорец! 
Очаква се мачът да е през пролетта, ако няма предсрочни избори и залата не е необходима за броене на бюлетини. 

Лудогорец поиска съдийска реформа по румънския модел Моци

РАЗГРАД - В разград фенове и функционери на футболния Лудогорец учредиха гражданската инициатива "Съдия за всеки".

Целта на "Съдия за всеки" е да се проведе дълбока съдебна реформа за постигането на по-честно съдийство и да се спре със системното ощетяване на зеления хегемон.

"Ние искаме съдийство по румънски модел. Нашият румънски модел е Моци" - споделят разградските правни ентусиасти.
"Съдия за всеки" заплаши с масови протести, ако реформата не бъде предприета от ръководството на БФС.

Представители на статуквото от футболната централа пък обясниха, че не ги е страх от някакви си "платени от Домус кренвиршоиди".

Левски - Пирин (Предварително по минути™)
Много зрелищен футболен двубой вълнува световната футболна общност. Сблъсъкът между "сините" и "орлетата" може да предреши играта завинаги или да не я промени изобщо. Ето в аванс:

'Начало - Коментаторите по Диема вече 17 000 пъти са казали, че Пирин имат финансови затруднения. 

'10 - Двамата странични съдии са само в половината на Пирин и вдигат засада на гостите за всеки пас, който не е връщане към вратаря Макенджиев.
'19 - Делио Роси нахъсва своите с италиански език, интонация и жестове, докато Радуканов действа по-просто, обещавайки на момчетата си баница.

'27 - Пирин има пари само за още 3 минути игра.

'34 - 2:0! Прохазка вкарва гол след разбъркване в наказателното поле на гостите. Съдията го зачита за два.

Почивка. Само за домакините. Гостите нямат пари да почиват.

'48 - Пирин е избавен от финансов колапс! Новият спонсор на тима е Бинго лотария, като до края на мача клети кривогледи хора от село ще влизат и със стотинки ще търкат гърдите на футболистите, за да видят дали печелят хиляди левове.
'59 - Мачът е прекъснат. Фенове на ЦСКА нахлуват на терена, след като фенове на Локомотив (Пд) от Спартак (Москва) искат да заснемат филм и на Герена.

'66 - Мачът продължава, но само десетина секунди - влиза Валери Симеонов да открие тържествено биде в съблекалнята на съдиите.

'75 - 2:1! Левскарите се приспиват вече от победи срещу опашкари и съвсем забравят да играят, което води до гол от Тодор Паланков - българското Фламини.

'83 - Яблонски спечелва корнер, което хвърля публиката на домакините в екстаз, какъвто не е изпитвала от гола срещу Верея.

'96 - 2:2! Конър Макгрегър пак вкарва в продължението за Пирин, за да се затвърди като горноджумайската Прохазка.
Край. Пирин ще спят на стадиона, като ще платят за нощувката, почиствайки трибуните и валирайки тревата на терена. 

Арсенал - Тотнъм (Предварително по минути™)

Арсенал посреща Тотнъм в най-симпатичното дерби на английския футбол. Твърдение с неповече от десетина изключения. 

Ето какво ни очаква от битката на зеления емиратски тепих:

'Начало - Феновете на Арсенал са леко черногледи този сезон и скандират към съдията да свири край, защото резултатът ги урежда.
'11 - Червен картон! Деле Али е изгонен, защото колкото и талантлив футболист да е, винаги чувството, че искаш да му отпереш един през муцката надделява.

'19 - 1:0! Арън Рамзи вкарва и бавните хора в Интернет усещат, че е настъпил златният им миг да се пошегуват с това кой ли известен човек ще измре.

'25 - Изневиделица синдикатите излизат на протест и целия терен е пълен с усърдни, трудови и достойни хора, навлечени с лилави потници и лилави картонени шапки. Лондонските фенове панически се разбягват, мислейки си че са нахлули ултраси на Фиорентина.

'33 - Недоразумението е изгладено, след като на синдикатите са обещали ръст на заплатите с 0.3% от 2064 година, а на лондонските фенове ръководството на Английския футболен съюз е обещало въвеждането на задължителна квота за трети пол в отборите да се отложи с поне още 20 дена.

'40 - 2:0! Альоша Санчев вкарва и половината фенове на Арсенал се отправят на поклонение пред паметника му в Пловдив.
Почивка. Арсен Венгер стига до извод, че най-добрият заместник за Алексис Санчес ще е Тошко Неделев от Ботев.

'48 - Правителството отменя приватизацията и връща Арсенал в Казанлък, собственост на Военното министерство. Каракачанов гони в Сирия всички с неевропейски имена и номерът, че Йозил е немец не му минава.

'57 - Червен картон за Балерин! Съдията е заменен със служебен синдик, който че някакъв чобанин и твърди, че футболът е за маже, а не за балерини и се смее, щото стига да се отчита на Пеевски, всичко ще е наред.

'66 - 2:2! Хари Кейн изравнява Адебайор по голове в Дербито на Северен Лондон, вкарвайки два гола накуп.

'73 - Арсен Венгер влиза в поредния формат на Биг Брадър, за да пореве в ефир и хората да видят, че има и човешка страна.
'80 - Елена Йончева идва да снима филм за Уайнаяма, мислейки си че е нужник в дупка по границата и ще изложи Валери Симеонов пред 80% от народа.

'93 - 3:2! Или 2:3! Нали вече за всичко има друга гледна точка, алтернативно мнение, та резултатът е въпрос на чувства и ценностна система. 

Край. Резултатът така или иначе няма значение, защото след 12 минути някъде другаде ще почне нов мач.


Домусчиев нареди: Да се отгледа сом за рекорд на трибуната за гости в Разград през зимната пауза!

РАЗГРАД - Собственикът на Лудогорец възложи поредна амбициозна задача на ръководството на клуба.

Кирил Домусчиев е наредил на техническия директор на клуба Ангел Петричев през зимната пауза в първенството секторът за гости да се използва като аквариум за развъждане на гигантски сомове.

"Аквариумът за гостуващи фенове е идеална и здрава постройка, в която ще може да отгледаме струмски сом рекордьор. Взехме орела и цвета на Пирин (Благоевград), взехме и им провалихме талантите, сега остава да ги бием и по сомове" - заявил Домусчиев, надъхвайки подчинените си.
Мигновено феновете аплодираха инициативата, цъкайки с език какъв европейски клуб се разразява в Разград, докато другите са принудени да ги е срам всеки път, когато Стойчо Стоилов отвори уста.

"Също така ще разнообразим кренвиршите с рибни пръчици" - възхитени бяха фенове на тима, пазещи се от летящи камъчки с маса като на Волен Сидеров. 

България - Саудитска Арабия (Тото по минути™)

България домакинства в Португалия на тото-мач със Саудитските Роботки. Дано нацелим уговорката, та и народът да захлеби покрай изедниците!

'Химни - Саудитският е по-танцувален, но след 20-ина секунди се чува алау акбар и танците замръзват.

'9 - Символичните гости са пуснали в състава си женски роботи, които не са се забулили с бурки, а просто имат инсталиран firewall.
'17 - Петър Хубчев собствено губи интерес от този безсмислен мач и сещайки се за Емо Костадинов, заспива.

'35 - 0:1! Саудитска роботка нахлува през защитата ни като бежанска вълна, подкрепяна от фондации в СА, и топката минава под плонжа на Пацо Тигъра като че ли през дупката под оградата на границата.

'44 - Ивелин Попов осъзнава, че въпреки че от 3-4 години е най-добрият футболист в националния ни отбор, надали са много децата, които цъкат по кварталите, мечтаейки си да станат като него, като порастат. Пие два аулина.

Почивка. Роботите имат fast chargе на литиево-полимерните слънчеви батерии.

'53 - Нашите са си донесли фини прахови частици в белите дробове и по сигнал ги кихат, за да задръстят охлаждането на роботките и да ги забавят.
'68 - 1:1! Спас Делев изравнява, след като детекторите за движение на вратарката-робот не са калибрирани и всичко под метър и десет го отчита прекалено късно.

'69 - 2:1! Пълен обрат, защото независимо дали на терена има торби с месо и кокали или машини, футболът винаги ще се играе от саковете с пари.

'74 - Боби Михайлов праща масово съобщение по вайбъра на всички 19281821 клубове, членове на БФС за предстоящата подкрепа на следващия партиен конгрес.

'81 - С приходите от двубоя Саудитска Арабия поръчва на Алпийска Фирма Дъглас да санира джамията в Пазарджик с по-абсурдно зелен цвят от сегашния.

Край. Ако някой знае други тотаджийски уговорки, да ни пише във фейсбук, за да захлеби народа. 

Арена Армеец е страхотна зала, смятат хора, виждали я само на снимка

СРЕД НАРОДА - Хората, виждали мултифункционалната зала Арена Армеец само на снимка, клипче или веднъж, когато са минавали бързо по моста на Цариградско, я смятат за чудесно съоръжение.

Това разкри маркетингово проучване за нагласите на цивилизацията спрямо различни неща.

Екстазът, че София, а и България, има модерно здание за концерти и спортни събития, е наличен и сред партийци, които все още си мечтаят да идат на събрание на своята организация, където да има речи, Веселин Маринов, вафла, лимонада и сандвич.
Хората, които не са се сблъсквали с паркиране, редене, тоалетни, отвратително озвучаване и тътрене един час по тротоар, смятат, че зала Армеец е атестат за модерността на съвременна България и ни поставя на картата на нормалните страни по света.

Същевременно хората, които са били в залата на събитие с по-малко от 1000 човека посещаемост, смятат, че е сравнително ОК, става ясно от проучването. 

Лудогорец - ЦСКА (Предварително по релики™)

Когато европейците започнат да гледат А професионална елитна премиер група, тогава и ние ще им се вълнуваме от първенствата. А какво по-патриотично от дерби с участието на Националната кауза. Почти дерби, де, защото ЦСКА пак няма да бие, но интригата преди мача е неописуема.

Днешният мач ще е по реплики на ключовите лица.

Начало - Стойчо Стоилов: "Некак си усещам, че съдията свири началото не 50:50, а поне 60:40 за Лудогорец!"
'8 - Ангел Петричев: "Айде, момчета, натиснете Ловеч като Кевин Спейси седмокласник от Каменар!"

'17 - 1:0! Стамен Белчев: "Момчета, по-осторожно в защита! Да не се допускат грешки!"

'25 - Гриша Ганчев: "Кой е джудже от Микре бе, във фейсбука на Делиорманската гелосана мастия Спиртал даже пишеше, че Разград са най-ниският отбор в Европа! Джуджегорец!"

'33 - Козмин Моци: ********** (Моци е с таксиметров брояч, който да му отчита псувните по-точно по дневната тарифа на БФС за псувни на километър)

'43 - Николай Бодуров: "Оти шо не атакуваме? Играме Ганкиното! Нема ли обрат, нещо, айдете!"
Почивка. Кирил Домусчиев: "Добре, че само 20-ина футболисти имам, че ако на всичките ми работници им течаха заплати, а те на всеки 45 минути почиваха по 15, щях да емигрирам в Северна Корея!"

'51 - Феновете на ЦСКА: Не се чува нищо, защото цялата трибуна вече е херметически затворена с плексиглас и могат само да отглеждат картофи в парник като Мат Деймън в Марсианецът.

'59 - Херо: "Добре, че момчетата не разчитат само на Херо, че с тоя сгъстен цикъл от мачове, ще си изплюят жлъчките"

'67 - 2:0! Стойчо Стоилов: "Съдията нема ли да даде тука фал, бе! Ей, Петричев, дигни му флага бе, кавалер на феърплея!"

'68 - Петричев: "Грубиянин! Павиан!"
'69 - Стоилов: "Ако бех павиан, щеше да ми налетиш!"

'70 - Петричев: "Ало, БХК, тука един селянин е расист!"

'71 - Стоилов: "Не съм расист, бе, нали и аз внасям бразилци!"

'72 - Петричев: "Евала за Каранга!"

'73 - Стоилов: "Нали?"
'74 - Петричев: "Играч е един път"

'75 - Венци Стефанов: "Ако ще се целувате, елате да ви скрия под корема, аз съм кенгуруто на родния футбол!"

'82 - 3:0! Стамен Белчев: "Подценихме съперника и не бяхме достатъчно концентрирани в атака"

Край. Домусчиев към Ганчев: "ЦСКА-то ми има по-малко загуби от Лудогорец от ЦСКА-то ти!" 

Тръмп нареди на Алпийска фирма Дъглас да построи Червен площад във Вашингтон

БЕЛЫЙ ДОМ - Белият дом обяви, че президентът Доналд Тръмп е наредил на Алпийска фирма Дъглас да вдигне един Червен площад насред Вашингтон.

Държавният глава на САЩ иска тази година в столицата да се състои градиозен военен парад с войници и танкове, но нямало къде.

"Пратете тука 10-ина момчета от строежа на стената по границата с Мексико да турят един червен площад, че Трейс ще го направят целия в дефектни велоалеи" - заръчал Тръмп по телефона.
От Белия дом отрекоха Тръмп да е вдъхновен за парада от традиционните военни паради за Деня на победата в Русия.

"Това си е изцяло негова оригинална идея и въобще не е дошла от генерал Решетников" - потвърди дъщерята на американският президент Ванюшка. 

Русия отговаря на Мъск, изстреля свой Falcon Heavy / Сокол Тежък в Космоса

БАЙ КОНУР - Русия изстреля своя версия на Falcon Heavy в Космоса, за да затвърди впечатлението за Студена война, която май си се случва.

В космическата надпревара за покоряването на Марс руснаците не са вложили особена оригиналност и за баласт в ракетата са ползвали Лада с товар, на който е кръстена мисията.

"И нашето си се казва Сокол Тежък, защото сме сложили това да лети по Космоса" - оправдават се руснаците.
Руснаците се гордеят, че нямат своя версия на изписването на БЕЗ ПАНИКА с големи, приятелски букви, защото те имат водка и съответно никога не са паникьосани.

От своя страна и България се гордее с поредния си принос към космическото покоряване от страна на трудовото човечество.

Кметът на Пазарджик заподозря: Лъвчетата Терез и Месут Йозил са изстреляни с Falcon Heavy

ПАЗАРДЖИQUE - Кметът на Пазарджик Тодор Попов обвини Илян Мъск в изнасяне на бебешките лъвчета, дето уж отидоха на канабиноидна терапия по Холандия.

Според градоначалника на живописното населено място Терез и Месут Йозил са изстреляни с ракетата Falcon Heavy на SpaceX и отиват на Марс.

"Това изобщо не е така" - отрече собственикът на Tesla и побърза да си заключи фейсбука, за да не се видят снимки как носи ранено щъркелче на "Дивите животни".
Смъмрен, че зад ракетата Тежък Сокол стоят интересите на Ахмед Доган, кметът все пак си затрая накрая.

Междувременно други 7 милиона българи се възмутиха, че предприемачът и визионер Мъск е изплющял в Космоса колата си, след като в България имало достатъчно жив баласт за изстрелване в орбита.


Гигантската костенурка А‘Туин: Хора, спрете да дебелеете, не мога да ви нося

Великата А'Туин, която бавно плава в Космоса, докато носи цялата ни планета върху корубата си, се оплака, че вече доста сме й натежали.

Жалбата й бе разпространена върху парче калиграфирана маруля, която за малко щеше да стане жертва на току-що започналия диета 34-годишен Ицо от Княжево.

„Хора, спрете да дебелеете, не мога да ви нося повече!“, възропта А‘Туин, извадила късата клечка да се роди като едно от най-грозните животни.
„Вече хиляди години се надявам, че някой от вас ще си изпълни ноговодишното си обещание и от 1 януари ще тръгне на фитнес, ама нъцки“.

Костенурката призова да ядем баницата без хляб и по-често да слагаме макадамия в блюдата си.

Междувременно учените разкриха, че колкото повече гънки по тялото има един човек, толкова по-голяма е вероятността да си губи ключовете.

Човек каза, че просто не харесва нещо, без да маскира нехаресването в някаква идеология

НЯКЪДЕ - Човек сподели, че нещо не му допада, но не поясни, че нехаресването му произлиза от някаква идеология или пакет изповядвани ценности.

"Просто не ми харесва, бе. Няма да чета някакъв морал и дидактично да юркам да се забрани" - каза той.

Пояснява, че нехаресването не произлиза от религиозни, политически, икономически и социални възгледи.
"Не спазвам и някаква конкретна диета и нямам страст към някакви алтернативни медицински течения" - допълва нехаресващият.

Това не доведе до някакви особени полемики и като цяло цивилизацията прие, че е допустимо някой просто да не харесва нещо. 

Правителството: Международното положение ни мотае за газов хъб, правим газов app

ДОНДУКОВ ТАМ КОЛКОТО - На свое заседание министерският съвет реши България да развие своята енергийна диверсификация по най-модерен начин.

"Са, нема да чекаме да се разбират за газовото хъбче. Въртат палачинките по-често от медиите, дето немат общо с тоя депутата от ДПС, кажи го бе, как му беше името..." - обосновава се пред министрите Борисов.

По предложение на Лиляна Павлова страната ни ще разработи газов app, който да може да се ползва както от iPhone, така и от Androidени устройства.
"Начи, то самото приложение пак ще носи руска газ, но ще го има на английски и ще е лъскавко, така че да изглежда хипстърско и западняшко" - увери в диверсифиционния потенциал на приложението Павлова.

Газовият app ще бъде достъпен безплатно, но разработката му ще струва на данъкоплатците седем милиарда левове. 

Човек, правил по 10 000 крачки дневно, не стигна доникъде в живота

ВРАЦА, ИЛИНОЙС - Американец от провинцията разбра, че не живее особено пълноценно, въпреки че спазва всевъзможни трендове.

Цеци Джеймс осъзнал своето безсмислие, след като установил, че въпреки минимума от 10 000 крачки дневно, тъпче на едно място.

"Освен активния ежедневен живот, аз пътувам, карам колело, ям здравословно и чета книги. Каква е ползата от мен?" - запита света през сълзи 34-годишният мъж.
Той се пита каква е ползата от всичко в тази необятна вселена, в която той е една пренебрежима прашинка от времето и пространството ѝ.

"Каква ще е разликата, а ко живея така, както досега? Или другояче? Или въобще?" - попита той отчаяно репортерка на CNN.


Решено: Македония ще се казва вече Мичето
ИВАНЯНЕ - В кръчмата в с. Иваняне изненадващо бе решен един от големите спорове на международното положение.

Страната, известна досега като Македония или Бивша югославска република Македония, вече ще се казва Мичето.

Произнасянето ще бъде Мѝчето на всички езици, освен на самия македонски или вече мичешки, където ще се нарича Мичèто.
По този начин се слага край на междуособиците в това отношение, което бе сред най-важните за установяването на нормални човешки отношения в региона.

Решението бе ратифицирано с наздравица и леко пиянско сбиване, като набързо бе прието от цялото международно положение.

Фандъкова обвини VW за въздуха в София

ЕМЧИ ТЪЙ, ДЕ - Столичният кмет и пътничка №1 в тролей Йорданка Фандъкова обяви, че виновник за замърсяването на въздуха е немският автомобилен концерн Volkswagen.

"Те си правят експериментите с нас - жителите на София. Сигурно потриват ръце, докато ние тука се сочим и се псуваме на катализатори, кюмбета, строежи и заводи" - обясни градоначалничката.

Както е известно, производителите на голфове, полота, пасати и файтони всъщност мислят само за печалби и не се вълнуват от ледниковите шапки на планетата.
"Едно време в България нямаше толкова VW-та и беше разкошно. А ся..." - начена посоката на най-новите мерки Фандъкова.

"София ще се оправи, като забраним Фолцвагините" - потвърди и заместник-кметът по транспорта и изглеждането като винаги сюрпризиран, че София не е Виена, Крусев. 

Пентагонът: Доказателството за руската кибератака беше откраднато от руски хакери

ВАШИНГТОН – В специално изявление, прочетено вчера пред журналисти, говорителят на Пентагона обяви, че доказателството за руска кибератака при последните президентски избори е било откраднато от руски хакери.

В отговор на въпрос, има ли доказателства за това, говорителят подчерта: „Естествено. Ние имаме доказателства, че доказателството е откраднато, но не ги огласяваме, за да не бъдат откраднати“.

Междувременно руската кибернамеса в САЩ придобива размери на епидемия. Полицаи в различни щати установиха, че е все по-трудно да налагат глоби за превишена скорост, тъй като водачите на превозни средства са убедени, че скоростомерите им са хакнати от руски хакери, и категорично отказват да платят.
Хибридната война, водена от Русия, не подмина и бяло семейство от Луизиана. В родилния дом главата на семейството с ужас установил, че новороденото му отроче е с тъмен цвят на кожата.

За съкрушения баща няма съмнения, че става дума за руска намеса. „Всички знаем, че тези неща ги правят руснаците“, допълни той.

Фейсбук ратифицира Истанбулската конвенция

    От БАН реагираха със звучното: "Алоооу, това е след дъжд качулка, бре!"

  ОНЛАЙН - Социалната мрежа "Фейсбук" ратифицира късно снощи Истанбулската конвенция. Решението дойде след многочасово обсъждане с неуки и нелепи на външен вид специалисти.

Създателят на социалната мрежа, Марк Зукърбърг, заяви, че Фейсбук не се притеснява нито от названието "социален пол", защото според него така се нарича полът в социалната мрежа (затова е социален); нито от названието "трети пол".
Зукърбърг обясни: "Ако приемем, че семейните профили се състоят от първи (мъжки) пол + втори (женски) пол, най-логично е общият профил да бъде маркиран като трети пол, защото едно + две е равно на три".

От социалната мрежа обявиха, че ще въведат "трети пол" като опция в личните страници веднага след като и България ратифицира конвенцията.

Мярката, която предприема Фейсбук, значително ще улесни потребителите, сприятелени със семейни профили, защото няма да се използват така или иначе правописно сложните части на речта (като съществителни и прилагателни например), а ще се използват само тези, които нямат морфологична категория род.

Резултатите от нововъведението ще проличат при пожеланията за рожден ден на страниците на семейни профили, като неуките специалисти прогнозират повишаване на употребата на стикери и гифчета вместо думи.

От Фейсбук обмислят да въведат и названието "множествен пол" за НПО-та, регистрирани като личен профил.

Повторният референдум за Брекзит ще бъде без тъпи отговори

ЛОНДОН И ОКОЛИЯТА - Повторният референдум за Брекзит, който може би ще се състои, а може би също така и няма да се състои, ще бъде по-джиджан от предния.

Планът на всички, ошашкани от това, че Брекзит все пак май не значи съвсем Брекзит, е този път отговорите да не бъдат тъпи.

"На въпроса искате ли да напуснем ЕС вече няма да отговаряме с ДА или НЕ, прекалено е трудно да се разбере какво точно значи едното или другото" - споделя премиерката Тереза Мей, която уверява, че повторният референдум няма да промени нищо от вече поетия път.
Предвижда се отговорите да бъдат повече от 2 и гражданите да могат да избират по няколко. Така например някой ще може да избере Великобритания да остане в ЕС, но само през уикендите, а друг ще може да гласува с числото 5.

"Поучихме се от грешките на предния референдум и тоя път Брекзит нема да избега" - каза и нашенец от там.

ПРОБИВ! Руски правителствени хакери установиха тотален контрол над общественото мнение у нас!

В НА ИНТЕРНЕТА - Усилията на нашите кибервойски се провалиха! При внезапен и изненадващ пробив на фронта на руската хибридна война, руската пета колона успя да пробие родната международна защита.

Части на руските психологически и хибервойни и специализирани руски правителствени хакери успяха да инфилтрират общественото мнение в България и са установили тотален контрол над всички електронни медии, включително и тази пабликация.

Всички мнения, гледни точки и позиции са под властта на дивизията за психологическа и кибервойна на руските аерокосмически сили, които ни облъчват с лъчи от сателити в орбита, и повлияват на мислите, мненията, убежденията и идеите ни.
Последният бастион на съпротивата се намира в НДК, където в момента се провежда Евротаковата.

На повърхността евроделегатите удържат настъплението на руските кибервойски със собствените си психотропни и кибероръжия, докато от бункера под НДК съвместният институт за водене на хибридна информационна война към БАН и европейската комисия се обръща към последните останали клетки на съпротива, бранещи всичко що е умно и красиво в страната от руската инвазия:

"Скъпи съграждани, вие сте последната ни надежда. KLETA MAJKA BALGARIA цяла сега вази гледа. Вие трябва да удържите на тази инвазия и да я отблъснете. Помнете, всичките ви съграждани вече са паднали жертва на руските психологически и кибероръжия, техните мисли, мнения и виждания по различни въпроси вече не са техни, те са изцяло в ръцете на Путин (показан на снимката). Аргументи и логика не действат срещу тях, единственото, което действа, е да ги наричате тъпи, невежи, платени, или руски тролове. Единствено така можете да ги откъснете от хваткта на руската mafiq! Ако някой от вас попадне под влиянието на руските хибридни оръжия, непременно се отречете от него, отхвърлете го, и го убийте публично с камъни. И не забравяйте, когато излизате навън, винаги носете шапките от алуминиево фолио, за да не попаднете под въздействието на руските сателитни психотропни лазери."

Очаква се ЕС да вземе строги мерки срещу Русия и още догодина да гласува нов пакет от санкции срещу Русия за анексирането на общественото мнение в България.

Третият пол се разцепи! Задава се четвърти пол! Европейските чиновници пред инфаркт!

ХРЯС - Истинска драма се задава по въпроса за джендъра, каквото и да си мислите, че значи английската дума за пол.

Оказа се, че бившите дами са категорично против това да са в една категория с бившите господа.

"Трябва да покажем ясно, че ние имаме топки! Някои дори са истински - имплантирани! Не може да ни слагат редом до разни женички с мъжки гениталии!" - категорични са дамите с имплантираните тестикулярни апарати.
"Да излязат и да ни кажат в очите, че сме един пол!" - продължават настървено бившите дами, но бившите господа не посмяха да се обадят - чуха се само няколко хленча - нещо за единство и разбирателство, но останалите бивши господа им казаха да си затварят човките.

В един момент се появи подозрение, че половинките на бившите господа също ще поискат да се отцепят в отделен пол, но се оказа, че на тях им е през дядовия за тая работа.

Много неприятна се оказа ситуацията за няколко европейски държави, които вече са пуснали многомилионен тираж за лични карти само с три пола. Не се знае дали няма да бъдат обвинени в дискриминация и най-различни организации за защита на човешките права да започнат да ги сочат с пръст из най-различни медии, занимаващи се с какви ли не безмислени неща - т.е.тези дето най-много влияят на общественото мнение.

Развръзката по казуса тепърва предстои. Във всеки случай няма да е изненада след време попълването на графата "Sex" да заприлича на интегрална бюлетина.
  
Европейски лидери започват уроци по български език
СТАРИЯ КОНТИНЕНТ - Европейски лидери, впечатлени от комуникативните успехи на Доналд Туск в България, изразиха желание да започнат незабавно уроци по български език.

„Полякът ни дава блестящо решение на дългогодишния проблем около комуникацията с българския премиер на четири очи. Досегашната идея за използване на картинен речник не доведе до очаквания резултат.

Човек по никакъв начин не можеше да е сигурен, дали е разбрал правилно позицията на премиера на България по даден въпрос. Тук роля играе и специфичното българско кимане, което никой така и не разбра. Значително по-лесно ще е просто да научим езика“, споделиха премиери, пожелали анонимност.
Също така евролидерите виждат познанията по нашия език като лесен начин да спечелят еуфорията на поне един народ, тъй като цяло из Европа хората напоследък не обичат политици, освен в България.

